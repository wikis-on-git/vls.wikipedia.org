'''Myxomatose''' es e dôodelyke ziekte da ållêene må by kenyns vôorn komt. Dæ ziekte wordt verôorzoakt deur 't Myxoma virus en verspreid eur ål bloedzuygnde insecten lyk luuzn, muggn en vlooin. De ziekte e va langst oe mêer te vindn by temme kenyns, zelfs by kenyns die zyn ingeent.

== Symptoomn ==
Vrêed typisch zyn de kankerachtige bultn die under ontwikkeln ip den huyd. Ållêene zyn die bultn der nie ålsan, wåby da je tonn moet iplettn van verkêerde diagnose. Verder e je ôok nog dikke ôorrandn, slåperige, dikke of toe ôogn met etter die duydelyk verwyzn nå myxomatose. Dæ vorm zonder bultn trekt ip Pasteurella trekt, es jammer genoeg dodelyker dan de geweune vorm me bultn.

== Geschiedenisse ==

Z'en de ziekte vôor't êest etwoar in de joarn 1800, by toevål by meegebråchte kenyns gevonn in Uruguay. Deur dan de Australiers veel probleemn addn met wilde kenyns, die ulder då onnatuurlyk, zonder natuurlykn viand en dus ongestôord kostn vestiggn. Èn ze de ziekte kunstmoatig verspreid vôo de populoatie van die bêestn te loatn doaln.

Ne Fransn bacterioloog Dr. Paul Armand Delille ed dæ ziekte in juni van't joar 1952 ingebråch by twêe kenyns die ip zyn erf rondliepn.  Ne wilde'm åf van de kenyns ip zyn erf. Ze weetn nie juste oe of wa må binn de vier moandn wås't em ål nen epidee dæ em ål 50 km van zyn erf verspreid å. Ne peisd em dan't verzekerst stroopers woarn dæ e poar kenyns van zyn erf gepakt ånn en ip dæ manniere de ziekte en elpn verspreidn. De ziekte berykte Iengeland in 1953.
Twêe joar loater in 1954 wa byna 90% van de wilde kenynnebevoalkienge gekerveerd in Frankryk.

== Inentienge ==

Der es en inentienge da e kenyn vôor zes moandn ka beschermn. Ze makt gebruuk van et levend virus Shope fibroma. In Austrålie es die inentienge illegoal.

== Natuurlyke Resistentie ==

Der zyn zeldzåme gevålln bekend wåby dan de nåkomeliengn van e ôoit besmet kenyn e natuurlyke resistentie ontwikkeln.
