'''Rogier van der Weyden''' ([[Doornik]], ca. [[1399]] - [[Brussel]], [[18 juni]] [[1464]])  was ’n kunstschilder van ’t begun van de 15e eeuwe.
Je was één van de grondleggers van de Vlamsche Primitievn en de rechtstreeksn voortzetter van de styl van de [[Meester van Flémalle]], (Robert Campin).

==Zyn leevn== 
J’is rond 1399 in Doornik geboorn as Rogier de la  Pasture en je werkte van 1427 tout 1432 in ’t atelier van Robert Campin.
Rond 1435 èt n em gevestigd in Brussel woa dat n angesteld was as officieel stadsschilder.
Je vervlamste doa z’n noame tout Rogier van der Weyden. Je kreeg ook updrachtn van burgerlikke en kerkelikke instellingn en van ’t Bourgondisch of.
J’is in 1464 gestorvn in Brussel.

==Zyn werk==
Olgauwe liet y em beïnvloedn deur [[Jan van Eyck]]. Dat is te zien in e vroeg werk: ''Dn illign Lukas tekent Onze-Lieve-Vrouwe'' van 1434 (Museum of Fine Arts in Boston), woavan dat er ’n perfecte kopie van ’t ende van de 15e eeuwe in ‘t [[Groeningemuseum]] van [[Brugge]] angt. Je liet em vo ’t landschap en ’t interieur inspireern deur ’t paneel van van Eyck uut dezelfste periode: ''Madonna mè kanselier Rolin'' (Musée du  Louvre , Parys -ofbeeldinge zie [[Vlamsche Primitievn]]). Moa de personages illustreern z’n persoonlikkn expressievn styl.
Jan van Eyck ad de materiële weireld en de nateure ontdekt, moa  z’n personages zien d’r innerlik onbewoogn uut. Van der Weyden èt dien andacht vo de ruumtelikke omgevinge overgenoomn moa j’echtte meer belang an d’emotionele uutstroalinge van de menselikke figeurn. Z’n personages zyn expressief en moakn soepele geboarn.

Rogier van der Weyden is beroemd vor e reekse altoarstikkn die up ’n dramoatische maniere ’t ofzien van Christus weregeevn.
Dien emotioneeln sacroaln styl èt de kunst van de Loage Landn en ook doabuutn enorm beïnvloed.
