Et '''Ingveoons''' of '''Noordzeegermoans''' es de benoamienge vo typische kernmerkn van bepoalde [[Germoans]]che toaln die lanks de [[Noordzee]] gesprookn ein gewist.

==Oorsproeng==
De noame ''Ingveoons'' es ofkomstig van ''Ingvaeones''. Da wos de noame die de [[Romeinsche Ryk|Romeinschn]] schryver en istoricus [[Tacitus]] gegeevn eit an sommige Germoansche stammn lik de [[Angeln]], [[Friezn]] en [[Saksn]].

In de [[1e eeuwe]] n.C. wos et [[Oergermoans|Germoans]] van die stammn nog en eeneidstoale. 't Gebruuk van de term ''Ingveoons'' vo bepoalde klankverschuviengn binn et [[West-Germoans]] dateert uut de [[19e eeuwe]].

==Ingveoonsche toaln==
De toaln die in meer of mindere moate de Inveoonsche verschuviengn ein gekend, zyn
* [[Iengels]]: et [[Oudiengels]] es de toale van d'Angeln en Saksn die in de [[5e eeuwe]] 't [[Kanoal]] ein overgestookn en [[Groot-Brittannië]] ein veroverd
* [[Fries]]
* [[Ollands]]
* [[Zêeuws]]
* [[West-Vlams]] 

Toalistorici zien in 'n Ingveoonschn invloed up 't Zêeuws en 't West-Vlams e bewys dat 'n invloed van de Friezn in de eerste eeuwn tot an [[Vloandern]] kwam.

==Kenmerkn==
* werkwoordvervoegiengn van 1e, 2e en 3e persoon meervoud volln t'ope ''(Einheitsplural)''
::OE ''wē helpaþ, ġē helpaþ, hīe helpaþ'' ↔ OOD ''wir hëlfemēs, ir hëlfet, sie hëlfant''

* verlies van 't verschil tusschn datief en accusatief by persoonlikke voornoamwoordn ienkelvoud 
::OE ''me, me'', ONed. ''mi, mi'' ↔ OOD ''mir, mih''

* verlies van den nazoaln medeklienker in /mf/ /ns/ /nth/ mei rekkienge van d'n vorigen klienker lik gevolg ''(Ersatzdehnung)''
::vuve: OE, OS, OF ''fīf'' ↔ OOD, Got. ''fimf''
::zochte: OE ''sōfte'', OS ''sāfto'' ↔ OOD ''semfti''
::ganze: OE ''gōs'', Fr. ''goes'' ↔ OOD ''gans''
::mond: OF, OS ''mūth'', OE ''mūdh'' ↔ ONed ''munt'', OOD ''mund''
:::→ moa: OVl. ''Dicasmutha'' (Diksmude), OHol. ''Amuda'' (Muiden)

<u>Legende</u>
Fr: [[Fries]], OE: [[Oudiengels]], OF: [[Oudfries]], OOD: [[Oudoogduuts]], OS: [[Oudsaksisch]], ONed: [[Oudnederlands]], OHol.: Oudhollands, OVl.: Oudvlams.
