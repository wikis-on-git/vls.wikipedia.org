'''’t Zoute''' is een dêel van de kustgemêente [[Knokke-Heist]] in [[West-Vloandern]]. ’t Ligt moar e poar km van de Belgisch-[[Olland]]sche grenze.

‘t Zoute is een ryke wyk woa dat er gin gemêentebelastingn betoald wordn en woa dat er vele luxe boutiques zyn en restaurangs. ’t Zoute is gekend vo z’n snobisme. Burgemêester Leopold Lippens et in de joarn 1980 dudelik gemakt dat ’n liever nie et dat er frigiboxtouristn ofzakkn noa zyn stad. En ’t Albertpling wordt deur de touristn ironisch ''place m'as-tu-vu'' genoemd omdat de snobs doa geirn gezien wordn. 
==Geschiedenisse==
De geschiedenisse van ’t Zoute is nauwe verboundn met ''de Compagnie ‘t Zoute''. Die compagnie is ip 1 meie 1908 gesticht deur de familie Lippens. Verschillige  leedn van de familie woarn iprichters. De doagelikse leidinge is nu in andn van twêe kozyns: Raymond en Maurice Lippens. De noame van de ounderneminge verwyst noa de schorrn: “zoute schorre”. 

De bedoelinge van de Compagnie ‘t Zoute was an den êne kant de versnipperinge van eigndommn van de familie te vôorkommn en an den andere kant de bescherminge van ‘t uniek landschap van Knokke. 

Ip ‘t ende van de negentienste êeuwe kwoamn d’r vele [[Ingeland|Ingelsche]] touristn noar uze kuststreken vo te genietn van de gezounde zêelucht. Ze brochtn under nationoale sportn mee lik  tennis en golf. Ook ist er nog assan een Anglicoans kerksje in Knokke an de Zouteloane. De familie Lippens  werkte mee an den anleg van de Royal Golf ‘t Zoute, één van d’oudste en schôonste  golfterrings van ‘t Europees continent en de tennisveldn van de Tennisclub in ‘t Zoute. En loater volgde ook  ‘t anleggen van verkoavelingen.  ‘t Zoute is deur de [[Duutsland|Duutsche]] urbanist Stübben ountworpn en droagt by tout ‘t exclusief karakter van Knokke-Heist. Round ‘t golfpling zyn d’r in den êestn elft van de twintigste êeuwe een grôot dêel villa's en cottages gebouwd volgens stringe stedenbouwkundige vôorschriftn.  

Den dag van vandoage  is de Compagnie ‘t Zoute eigenoare van landbouwgroundn, de Royal Zoute Golf Club, de Vlindertuun, de Royal Zoute Tennisclub, de minigolf, zestien fermettes die vereurd wordn en ze zyn ook nog eigenoare van ‘t [[Zwin]].

==Externe koppeliengn==
* [http://www.knokke-heist.be/ Website van Knokke-Heist]
* [http://www.golf.be/zoute/index.html Officiële website van de Royal Zoute Golf Club]

[[Categorie:Knokke-Heist]]
[[Categorie: Plekke in West-Vloandern]]

[[de:Zoute]]
[[fr:Le zoute]]
