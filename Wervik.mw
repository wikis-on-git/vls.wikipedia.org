{{plat|Werviks}}
{{infobox Belgische gemêente|
|naam=Stad Wervik
|officieel=Wervik
|kaart=[[Ofbeeldienge:WervikLocatie.png|250px]]
|kaartbijschrift=Ligginge binnen het arrondissement Iper<br/> in de provinsje West-Vloandern
|wapen= 
|vlag=Vlag_Wervik.jpg
|gewest=VLA
|provincie=WVLA
|arrondissement=[[Arrondissement Iper|Iper]]
|nb=50°46'
|ol=03°02'
|opp=43,61
|inw=17.607
|mannen=49,58%
|vrouwen=50,42%
|dichtheid=404
|0-17=20,27
|18-64=60,75
|65=18,99
|buitenlanders=3,37
|werkloos=8,06
|postcode=8940<br />8940 
|deelgemeente=Wervik<br />[[Gilwe]]
|burgemeester=Johnny Goos ([[Socialistische Partij Anders|sp.a]])
|bestuur=[[Socialistische Partij Anders|sp.a]], [[CD&V]]
|partijen=[[Socialistische Partij Anders|sp.a]]<br />[[CD&V]]<br />AKTIEF<br />[[VLD]]
|zetels='''25'''<br />12<br />6<br />5<br />2
|netn=056
|web=[http://www.wervik.be/ www.wervik.be]
|datum1=01/01/2006
|datum2=01/01/2004
|datum3=01/07/2005
|datum4=01/01/2006
|}}


'''Wervik''' is e stee in [[West-Vloandern]]. D'r weun a peu près 17.500 inweuners. Wervik ligt langs de [[Leie]] die de grenze es mè 't [[Vrankryk|Fransjke]]. An noverkant van de Leie ligt de Fransjke gemeente [[Wervicq-Sud]].

== Gesjkiedenisse ==
[[Ofbeeldienge:Wervik JPG05.jpg|left|thumb|Wervik en de Leie</br>geziene vaneut Wervicq-Sud (F)]]

[[Wervik]] es bykan d'oodste stee van [[Belgje|Belzjik]]ma toch valt er wel altij iets te belevn, z'es in olle gevol oder dan Toengern. In 1968 èn ze under 2000-joarig bestoan gevierd, moa in 1992 èn ze langs de Leie restant'n gevond'n van e '''Keltisje nederzettienge''' van rond 450 v.C. Wervik es dus van Keltisjn oorsproeng da in dien tyde '''Viroviacon''' noemde wuk da wil zeggn <i>plekke van Virovios</i>. Diene Kelt wos verzekers en bekend stamoofd da doa ton wunde. 

De '''Romin''' èn de Keltisje stadsnoame gelatiniseerd tot '''Viroviacum''' en z'èin in Wervik ne legerpost geïnstalleerd. Tes doamè dat de heirweg Boulogne-Kassel-Toengern ook langs Wervik liep. Oe z'ant bouwn zin, vin ze nog dikkers restant'n van eut dienen tyd. Sommigste gesjkiedkundign peinz da d'r up de Sint-Moartensplekke ne Rominsn tempel ter ere van undern oorlogsgod Mars moe gestoan èn, moa zeker es da nie. In olle gevol wos Wervik en belangryk Romins bastion.

Het middeleeuwse '''Werveke''' kende eur bloeiperiode onder de '''Boergondische ertoogn'''.

Ze kreeg in dien tyd eur magnifieke Sent-Medoarkerke die ofgewerkt es rond 1440. Eurn torrn es 86 meiters oge. Albrecht en Isabella èn Wervik in 1608 bezocht en z'èn gezei dat er in heel Vloandern gin sjkondere kerke te vin en wos.

D'r was ton ook en bloeiende textielindustrie en textielcommerce. 't Bewis doavan es et '''Kuerbouc van Werveke''' eut de vichtiende eeuwe mè reglement'n (<i>keuren vander draperie</i>) die de wevers moest'n volgn. Spitig genoeg ligt dienen boek nu in Leid'n in Olland, sommigste peinzn da Wervikse Calvinist'n em èn mègepakt na doa oesse wegtrokk'n van ier.

In de loate middeleeuwn woarn d'r hallen rond den Vridagmaart. Wervik èt nu nog en middeleeuws stroat'nplan.

[[Ofbeeldienge:Wervik JPG00.jpg|thumb|left|175px|De kerke van Sent-Medoar]]
[[Ofbeeldienge:Wervik JPG04.jpg|thumb|De kerke vanof de brugge noa [[Vrankryk]]]]

De 16e en 17e eeuwe woarn vo heel euze streke regelrechte rampjoarn, ook vo Wervik. Deur de vele oorlogen die de '''Spanjoarn''' bie eus eutvocht'n tegen de Fransjke en tegen d'Ollanders viel d'economie stille. Wervik èt meer dan e kee in brande gestook'n gewist, en e groot deel van d'inweuners (rond de 90% !) sloeg up de vlucht. Voorol na Leid'n en Oarlem in Olland want vele Wervikoan an under bekeerd tot protestant of calvinist en woarn ier achtervolgd deur de styf katholyke Spoansjke bezetters.

Doa kwam moa beterynge in mè 't '''[http://nl.wikipedia.org/wiki/Vrede_van_Utrecht Verdrag van Utrecht]''' in 1713. An den enen kant wos da e goe zoake want da èt euze streke vrede gebrocht, moa an den nandern kant vree slicht vo Wervik. Want in da verdrag kwoamn de [[Spaanse Nederlanden|Spoansjke Nederland'n]] nu toe an d''''Oostenrikers''', moa z'èn ton ook gedecideerd om de grenze tusschn 't Fransjke en de vanaf nu [[Oostenrijkse Nederlanden|Oostenrikse Nederland'n]] up de Leie te leggn. Vlak deur Wervik! 't Noordelyk deel (boven de Leie) es Oostenriks gekomn, 't zeudelyk deel (onder de Leie) gienk vo goed na 't Fransjke en noemde nu '''Wervicq-Sud'''. In eel Europa zin d'r moa 2 steed'n die zo letterlijk in twee stikk'n gedeeld zin: Wervik en Koomn (Comines), datter vlak neffers ligt.

== Toebak ==
De streke stoa bekend voe eurn goein [[toebak]]. Ol in 1650 wos Wervik en belangryke stee vo 't kweek'n van toebak. 

Nu komt 98 % van den Belsjn toebak eut Wervik.

== Bezienswoardigeed'n ==
* de 15e eeuwse '''Sent-Medoarskerke''' mè zin 13e-eeuwse '''crypte'''
* 't '''[[Nationaal Toebakmuseum]]'''
* 't '''Sint-Jansospitoal''' up 't Steenakker: permanente tentoonstellienge over Werviks verleen
* den '''Briekenmeuln''' vlak bie 't Nationaal Toabakmuseum
* den out'n '''Krusekemeuln'''
* '''The Kiss''' up 't Steenakker: e kunstwerk van [[Wim Delvoye]]

[[Ofbeeldienge:Wervik JPG03.jpg|thumb|left|Den Briekenmeuln neffers 't Toebakmuseum]]

== Bekende Wervikoan ==
*'''Diederik van Gherbode''' (Thierry Gherbode, 13..-1422) wos secretaris, roadgever en verteegnwoordiger (diplomat) eerst van [[Lodewijk van Male]], den letst'n groave van Vloandern, doarachter van de Boergondische ertoogn [[Filips de Stoute]] en zynen zeune [[Jan Zonder Vrees]]. Die letste twee an veel confjensje in em en èn em dikkers na Iengeland gesteurd om te goan negotieern over den oorloge tusschn Iengeland en Vloandern-Boergondië wuk da in 1420 resulteerde in e bestand. Zinen grafsteen ligt in de groote kerke van Sent-Medoar.
*'''Jan Buuc''' (XVe) wos ne caféboas eut de vichtiende eeuwe woa dan ze nu nog van kout'n. Zin café noemde de "Groote Herberghe". Ge kut em nu nog teegnkomn want tes ene van de Wervikse reuzn die olle joare zynen toer mug doene binst de braderie ant ende van ogustus.
*'''Jef Demuysere''' (1907 - 1969) wos ne Wervikoaschn koereur die in 1934 de koers Milaan-San Remo èt gewon. Sins'n 1990 oud'n ze joarlyks de <i>Jef Demuysere tocht</i>, dat es ne koers vo wielertoerist'n.
*'''[[Gaston Durnez]]''' (°1928) es nen bekend'n veelzidigen auteur die ol styf vele èt gepubliceerd. J'èt ook en hele reke prizn gewon en nie van de minste; z'èn em zefs nog tot ridder gesleegn.  Je wos ook redacteur bie de gazette [[De Standaard]] tot an zin pensioen in 1992, en je sjkreef ook tekst'n vo films lyk <i>De Witte van Zichem</i>. Tes olgemeen geweet'n dat ne groot'n liefebber es van de Provence, 't es doamè dat'n joarn geleen der na toe es gevreusd.
*'''[[Yves Leterme]]''' (°1960) es sins'n 2004 minister-president van de Vlamsjke Regerynge. J'es gekwikt in [[Zillebeke]] en wunt anno 2006 in [[Iper]].
*[http://www.jandesmarets.com '''Jan Desmarets'''] (°1961) es nen beeldouwer die surtout bronzn beeld'n makt, voorol van miensjn, peird'n en ond'n in bewegienge. Zin beeld'n mankeern dikkers entwodde, z'èn ne poot te letter of d'r es e gat in nundern kop. Up de maart van [[Woaregem]] stoat er e groot bronzn peird van em.
*'''[[Wim Delvoye]]''' (°1965) es ne modern kunstenoare die weireldbekend es. Da zin en poar van zie stikk'n dat'n gemakt èt:
**j'es voorol bekend gerakt mè zin <i>[http://www.cloaca.be/ Cloaca]</i>, ook wel de strontmachine genoemd omdat je van voorn eet'n moe drin kiepern en achter en ende komm'n der an 't ende echte drolln eut
**up 't Steenakker in Wervik stoat <i>The Kiss</i>, dat es e stanbeeld van twee poarende ert'n. D'r klopt en twodde nie oe je 't goe bekikt, moa da moe je zelve ne kee goan eutvisschn
**j'èt ook ol e poar keers zwins getatoeërd, onder andere mè Vladimir Lenin zynen kop. Ze kost'n doa in China lyk nie mè lachn.
*'''[[Thurisaz]]''' es ne metalgroep die ekend begunt te groakn bin en buutn Belgje. Z'en één echte ploate uutebrocht (''Scent of a Dream'', met oendermêer 't numer ''Anno Viroviacum''). Ze speeln e miengelienge tusschn death, black, doom en aarn metal. Êen va nunder grôte vôorbeeln is de Zweedschn groep Opeth.

== Werviks ==
Int Werviks spreek'n z'anders dan in [[Mjeenn|Meen]] of [[Gilwe]]. Da komt verzekers omdat Wervik elegasn upgesloot'n ligt tusschn mienschn die Frans spreek'n noamelyk tusschn 't [[Vrankryk|Franschke]] in 't zeud'n en Koomn Belgs (Belgisch Komen) in 't west'n. Ier es e listje mè en poar versjkiln.

* Olle Wervikoan spreek'n de R eut lyk de Fransjke R. Wien da niën doet en es ginne Wervikoan!
* Ook de 'sjk'-combinoatie es up en top Werviks: <i>"G'èt joe ni sjkone gesjkoorn".</i> 5 km meer na [[Kortrik]] toe es 't ol 'sk', en 5 km meer na [[Iper]] toe es 't ol 'sjch'.
* Olle ofkortiengn endigen up -tje: 
     kiendje, broktje, boktje, keuntje, bomtje, euzetje, meistje
     (kindje, broekje, boekje, konijntje, boompje, huisje, meisje)
* Int meervood endigt bykan olles ip en isse:
     keuns, meuls, zweens, brooks, ims, books
     (konijnen, muilezels, zwijnen, broeken, hemden, boeken)
* En bitje Wervikoasjn word'nsjkat:
     ballesjiere, kanasjère, kroozn
     (schommel, boekentas, intrest van spaarboekje)
* Ze spreek'n dikkers under latste medeklienkers ni eut:
     gel, bel, la mi grus
     (geld, bellen, laat mij gerust)


==Deelgemeent'n==
[[Gilwe]] volt onder Wervik. Oek [[Kruusêke]] is e parochie bin de gemêentegrenzn.

==Externe koppeliengn==
*[http://www.wervik.be Website van Wervik]<br>
*[http://www.wervicq-sud.com Website van Wervicq-Sud (F)]<br>
*[http://www.nationaaltabaksmuseum.be Nasjonoal Toebakmuseum]<br>
*[http://www.viroviacum.be Viroviacum Romanum]<br>

{{Gemêent'nWVL}}

[[Categorie:Stad in West-Vloandern]]
[[Categorie:Wervik| ]]

[[cs:Wervik]]
[[de:Wervik]]
[[en:Wervik]]
[[eo:Wervik]]
[[fr:Wervik]]
[[lb:Wervik]]
[[nl:Wervik]]
