[[Ofbeeldienge:Heist Hoog Licht.jpg|thumb|<center>Oude viertorre (1907) van Heist]]
Een '''viertorre''' an de [[Vlamsche Kust]] is een torre  die dient vo ’s nachts of os ‘t  stormt an de scheepn te toogn woar da d’oavn of d’oavngeule ligt.

Vroeger was da met een oopn vier, nu met een zwoailucht.
==Geschiedenisse==
Deur dat er vele documentn uut de 13e en 14e eeuwe kwytgerakt zyn, is 't er nie zo vele me bekend over de Vlamsche viertorres uut die periode. D’r zyn wel documentn weregevoundn die vermeldn da [[Nieuwpoort]] in [[1306]] twi “Vierboetn” aad. De viertorre van [[Heist]] wordt vermeld in ’t joar [[1363]].

De [[Blanknberge|Blanknbergsche]] viertorre wordt vo ‘t eest vermeld in [[1337]]. Je stound ton in ’t oostn van de stad.
Ofbeeldiengn of tekeniengn uut die periode zyn d’r nie, moa wel  uutgoavepostn van de stadsrekeniengn.
In [[1394]] is 't er deur ‘t stadsmagistroat een primitieve viertorre of "viermast" ipgericht. Je stound in ‘t oostn van de kerkstroate van nu, te middn van de dunen. ‘t Was een poale,  deur keetns rechteg’oudn, me zwoare steens d’r round. Boven ip de poale was 't er een simpele vierkante lanteirn angebrocht me doarin  "een eerdene vierpanne" (een panne in eirdewerk) met een lamet of wiek, gemakt van touwe en lynwas. Iederen dag teegn den oavound kwoamn d’r twi oude visschers, tegoare met een scheepsjoengn, vo de lanteirn an te steekn. Ze brochtn een pulle mee gevuld met e miengsel van olie en reuzel. De scheepsjoengn klemdege  ton ip de mast, vuldege de vierpanne en stak de wiek an. ’t Oender’oud van de viermast viel ten laste van de visschers, die doarom verplicht woarn van “viergeld” te betoaln. 

Loater is de viermast vervangn deur een torre in steen, woarin dat er vo brandstoffe strooi gebruukt wierd, vo lucht te geevn. 
In de geschriftn kun j’ ook leezn da temmerman Jan de Juede in [[1421]] werktege an de vierboete, en boutn, noagels en ankers leverde. Ook da de stad in [[1442]] Cornelis Godewaert betoaldege vo ‘t ipkuuschn van de assche. 
’t Is vaneigns nie te verwoundern dat ‘t stookn van strooi en ‘out, vele brandgevoar meebrocht. Regelmoatig brandege de torre uut. In 1484-85 is ‘t boovnste deel vernieuwd achter e  brand. Michiel van Langhemaere vernieuwdege nog e ki de kappe in [[1524]] moar in [[1526]] brandege de torre helegans of. 

De metsers Pier Ketele, Jacob Kint en Michiel Langhemaere reisdegen noar Ostende en Nieuwpoort vo doa te kykn noa de vierboetn en ton dezelfstn te bouwn in Blanknberge. Een poar joar loater in [[1537]] was 't er were brand en in [[1555]] wierd de viertorre were lelik toegetoakld. De Brugsche metser Jerome van der Beke brocht 1800 baksteens en 25 werkdoagn in rekenienge vo ‘t erstel. Moa tien joar loater was ’t were van dadde en d’r wierd were e nieuwe torre gebouwd. 

De torre stound er nog moa  in [[1556]], of de woatergeuzn begostn de zee en de kust onveilig te moakn. Achter de zomer van [[1572]] ountscheeptn ze vanuut [[Vlissingn]] in Blanknberge en ‘t [[Brugse Vrye]]. Die periode was een rampe vor uze gewestn. 

’t Is moar in de [[Oostnryk]]sche periode dat er were  geschriftn gevoundn zyn over e viertorre ([[1771]]). De “bouwheer” was de stad Blanknberge en de kostprys was 29 pond. Moa ’t zagt er noar uut da de nieuwe viertorre een gevoar was vo de visschersstad omda de “vierboete” in de dunen stound rechte teegnover de stad. Omdat er al e grote brand gewist was in [[1719]], woarn d’r verschllnde menschn die klacht indiendn by burgemeester Pollet. Burgemeester en scheepnen voundn de klachtn geground en beslistn ip 14 meie [[1772]] de vierboete te verplatsn, meer oostwoarts van de visscherswyk. Die viertorre is verzekers deur den oorloge in [[1795]] in onbruuk gerakt en hêlegans vervalln. 

In [[1810]] wierd er ip bevel van [[Napoleon]] een versterkte torre gebouwd in de dunen ter oogte van de casino van nu. ‘t Was gin viertorre moa je wierd loater doavoren gebruukt. Napoleon wildege een [[fort]] in de dunen met de bedoelienge vo de [[Iengeland|Iengelsche]] scheepn te bespiedn en van de kust weg t’ oudn. ‘t Is ounder ‘t bestier van de Ollanders dat er in [[1817]] ip ‘t fort een lucht gezet is. Die viertorre bleef in gebruuk tout [[1872]]. 

By den anleg van de Blanknbergschn ‘oavn (1863-71) liet ‘t Ryk in [[1870]] een nieuwe viertorre neffest de oavngeule bouwn. ‘t Was een acht’oekige torre, 17 m ‘oge in Boomsche baksteen me meurn van 1,5 m dikke. Van ounder was ‘t verbluuf van de viertorrewachter en een stoapelplekke vo materioal. De torre teldege 121 trappn en de lanteirn kwam van 't Iengelsche [[Birmingham]]. Ip 1 juli [[1895]] is de vaste lucht van de viertorre vervangn deur e knipperlucht, die om de 15 secondn knipperde. 

In [[1944]] is die viertorre vernield deur de Duutschers ([[Twidde Weireldoorloge]]).

De viertorre van nu stoat an de westkant van den [[dyk]] en is vo ’t eest gebruukt in [[1950]]. De latste viertorrewachter is gestorvn in 1970. Noadien zyn d'r nog twi ipzichters angesteld die allene moa belast woarn me ’t ounder’oud van ‘t gebouw, want de luchtn wierdn ton al bediend vanuut [[Zeebrugge]]. 
==Zeegenootschap==
't Zeegenootschap, een club die gepassioneerd is deur 't leevn ip zee kreeg in [[1994]] de toeloatienge vor een "zeemuseum" en "nautisch en didactisch informoatiecenter" ip te richtn in 't viertorregebouw. D'r angt ook een gedenkploate vo weireldzeiler [[Staf Versluys]] en 'n ipschrift ter ere van [[Jacques Brel]], leeftydgenoot van Versluys met de zelfste passie vo [[zeiln]]. 

==Externe koppelienge==
*[http://users.pandora.be/zeegenootschap Zeegenootschap]
==Bronne==
Danny De Soete

[[Categorie: Blanknberge]]
[[Categorie: Torre in West-Vloandern]]
