'n '''Twèd'n Weireldôorlog''' is 't twède conflict woabie da biekan hêel de weireld betrokk'n wos. E deurde van 1 september 1939 tot 2 september 1945. 

== Anleidienge ==
Toen da [[Duutsland]] [[Pooln]] binn'nviel op 1 september 1939 kwamt er e hêeln mekaniek op gank va landn die partie koozn voe 't êen of 't ander land.

== De ôorzoak'n ==
Achter 'n [[Êeste Weireldoorloge|Êest'n Weireldôorlog]] (1914-1918) wos Duutsland 'n grôotn verliezer. Ze verlôorn stikk'n land, en ze moest'n e grôot'n schuld oflossn an d'ander land'n die ewonn'n addn. Vele Duutschers voelnde nunder '''te zwoar estraft'''.
Doa komt nog bie dat hêel de Westerse weireld in een economieschen crisis zat achter de '''beurskrach''' van 1929. 't Land zat hêle an de groend. Dat wos e goein fong voer etwien mèd e grôot'n zucht na macht lik [[Adolf Hitler]]. 
In dien tied kwaamn oek de '''extreme partiejn''' (mè nunder extreme gedacht'n) sterk opzett'n in Europa: zowel extreem-lienks als extreem-reks woarn goed vertegenwôordigd in de parlement'n. Hitler kwam, op e demokratische maniere, an de macht in Duutsland. Ze partie, de NSDAP (Nazionalsozialistische Deutsche Arbeiterpartei), krêeg de steun van 't grôotkapitoal, die benauwd woarn va de communist'n. E wos Riekskanselier verkooz'n op 30 januoari 1933. Oendertusschen adde Hitler ol bondgenoot'n verzoameld in de reiste va de weireld (Japan en [[Itoalje|Italie]] zin de belangriekste).

== 't Verloop ==
Hitler wilde ''Lebensraum'' voe de Duutschers. Ander ezeid: e wilde ander lan'n veroovern. E begoste mè gemakkelike brokk'n in 1936 ('t Rienland) en 1938 (Ôost'nriek). Die gebied'n woarn in 't verleedn ol bie Duutsland, dus in 't buut'nland wos 't er ni vele protest teegn de polletiek va Duutsland. Ze peisnde da 'n oenger va de nazi's nu estild gink zin. Chamberlain en Daladier, d'êeste ministers van [[Iengeland]] e [[Vrankriek]] liet'n zelfs gebeurn da Duutsloand oek Sudeet'nland (in [[Tsjechoslovakije]]) koste inneemn. In 'n uutkom va 1939 annexeerde Duutsland hêel Tsjechie, e 't buutnland liet nog ossan olles gebeurn, oek ol adde Duutsland 't [[Verdrag va Versailles]] ol kweetnioevele overtreed'n.

==='t Begun: de Blitzkrieg===
Op 1 september 1939 viel Duutsland ze gebeur binn'n: Pooln. Iengeland e Vrankriek add'n beloofd a Pooln da ze nunder giegn elp'n, en dus kost'n ze nu nie angers of nunder legers te mobiliseern. 'n Twèd'n Weireldôorlog is officieel begun'n!
Hitler moeste nem in 't begun moa concentreern op e poar froent'n. Want en adde e slim nie-aanvalsakkôord etêkend mè Stalin in ogustus 1939: de Russn giengn Duutsland ni anvolln en omgekêerd ('t zogezeide Molotov-Ribbentroppact, of 't ''Duvelspact''). Oek de Amerikoanders bemoeiden nunder in 't begun niê.
Hitler adde e ''Blitzkrieg'' (e stieven rapp'n ôorlog zoender vele tegenstand) vôorspeld, en da kwam oek uut. Op 9 april 1940 viel Duutsland binn'n bie [[Denemark'n]] en [[Nôorweegn]]. Op 10 mei van da joar giengn Belgie, Luxemburg e Nederland d'ran. In êen zwoai wilnde ze oek Vrankriek inneemn, moa da gieng e bètje moeiliker. Eind juni '40 gaavn de Fransche nunder over. Hêel 't Fransche wos nu bezet, op e klêen stiksje noa: in Vichy collaboreerde maarschalk Pétain mè de Duutsche, en doa kost'n e bètje zen eigen goeste doen. Generaal De Gaulle vluchtte weg na [[Lon'n]], e leidde doa de opstand va de Fransche. 
In 't West'n blêef ollêne nog Iengeland over da ni bezet wos. Winston Churchill, 'n Êest'n Minister, wos doa de grôte man. Hitler probeerde mè ze luchtmacht, de ''Luftwaffe'', heel Lon'n te bombardeern, moar uutendelik wos de RAF, de luchtmacht van d'Iengelsche te sterk.

==='n Ommekêer: Operoasje Barbarossa e Pearl Harbor===
Ruw ezeid zouj kun'n zeggn da Hitler 'n ôorlog beguste verliezn op 't moment dat'n Rusland wilde anvolln. Napoleon Bonaparte ad dat ol e kè eprobeerd, moa dat wos e fiasco. Deur 't ''Duvelspact'' wos Hitler in ze rik edekt, moar e beseft da dat ni koste bluuvn deurn: de Russn mobiliseernde ossan moa mêer troep'n an de grenze me Duutsland. Doarom wilde Hitler êest attakkeern in de plekke va verrast te zin deur Stalin. Bovendie woarn d'r in Rusland oek grôte oliereserves.
Hitler adde gèn gedacht van de grotte van de Russische legers (in realiteit woarn d'er voe iddern Duuts 2 Russn). En oek 't terring speelde in 't vôordeel van de verdedigers: grôte reviern, enorme busschen... 't Wos eigentlik e klèntje om lange stand t'oud'n, de Duutschers geweune te loat'n noazen, en te wachtn toet dazze deur nunder troep'n gieng zin. De strenge wienters i Rusland woarn de dôodsteke voe de Nazi's. Symbolisch voe nunder verlies in Operoasje Barabrossa wos de Slag bie Stalingrad.

''(wordt vervolgd: het tweede grote keerpunt: de Amerikanen mengen zich in de strijd)''

== De kopstikk'n ==
(wordt vervolgd: Churchill, Hitler & Nazi-prominenten)

== De gevolgn ==
(wordt vervolgd: met ijzeren gordijn, enz)

{{Streektoale|Poperiengs}}
