Marseille is een hoavnstad  int zudôostn van Vrankrik. Tes de twjidde grôotste stad van Vrankrik me mjir dan 800 000 inweuners. Marseille is gesticht gewist deur de Griekn in 600 VC en noemde ton Massilia. Twas in dien tid een vrji belangrike stad totdanze spel kreegn me Caesar, die under zelfstandighied afpakte. In de middeleeuwen is Marseille bezet gewist deur verskillende volkern, en zaddn wok nog ne kji laste van islampiroatn. Tes pas vanaf 1480 da Marseille bie Vrankrik kwam. 

Vandoage is Marseille gekend als een explosieve stad. Da begost ol in de 19e eeuw toenda Marseille populair kwam bie kunstenoars, toeristn, intellectueeln en avonturiers, en tzoatn bovndien veel légionairs (zwoare gastn dus) omda Marseille den toegank noar de Franske kolonies in Nôord-Afrika wa.

De latste joarn e Marseille vree vele last gehad van verloederinge, ma tbluft nog alsan een vrji belangrike en populaire stad.

Marseille es vôoral gekend voo:

-t’platselike eetn (bouillabaise en andre visgerechtn), 
-voetbol (Zinedine Zidane es van doare en Olympique Marseille es nog olsan de populairste ploeg in Vrankrik) 
-toerisme (surtout in de Provence) 
-Jongerncultuur (platselike hiphop, Taxi, …)
