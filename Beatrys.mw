{{Streektoale|Werviks}}

[[Ofbeeldienge:Beatrijs.jpg|right|300px]]

'''Beatrijs''' es e belangrike [[Middelnederlands]]che Marialegende eut de veertiende eeuwe.

=='t Veroal==
De legende van Beatrijs es ol stif ood en wos ol langer bekend in vele land'n. 't Goat over e nunne die kosteresse es in e klooster moa gekweld es deur de liefde (vs. 213: <i>Minne worpt mi onder voet</i>). Ze sprikt were of mè eurn jeugdvriend en smit euteindelik eur kappe over d'oage. Z'angt de sleuters van de kappelle an 't Mariabeeld, en tope zett'n ze zere an en goan goan leevn in e verre stee.

Ze stelln da doa stif goed. Ze krig'n twee joenges en leevn zeevn joarn lik keuniengn in Vrankrik. Moa oen ze ol under geld verbeuschd èn, lat ie ze zitt'n. Zie bleuft ollene achter mè de kinders, zonder teet'n, zonder geld. Zeevn joarn lank leeft ze in oarmoe en komt ollene moa rond deur te beedeln en eur te prostitueern (<i>vs. 448-450: Ic moet gaen dorden noet Buten der stat op tfelt Ende winnen met minen lichame ghelt</i>).

Van pure miserie besleut ze were te keern na 't stee woa da eur klooster stoat. Ze klopt an bie e vriendelik ood weuf die eur en de kinders wilt upvangn. Oeze an da weuf vroagt wuk da d'r vroeger mè de kosteresse es gebeurd, wit da weuf van niet'n. Eut curiositeit keert ze 's anderendoags were na 't klooster. 

Tot eur enorme verboazienge vindt ze eur kleers en de sleuters van de kappelle up jeuste dezelste plekke were woa dat ze zie veertien joar idder èt achtergeloat'n, en èt er ondertusschn niemand geziene dat ze zie doa nie mè gewist èt. 

In ol dienen tid da ze zie weg wos, èt d'Illige Maria eur gedoante angenoomn en eur werk overgepakt.

==Mariavererienge==
De legende es dus in d'eerste plekke e '''Mariavererienge''': d'Illige Maria die oneindig goed es en oessan vo joe zorgt, ook oe je up 't verkeerde pad zit. 

Doaneffers goat de vertellienge ook over de goedeid van mienschn. Wien da miss'n makt en slichte diengn doet, moa euteindelik tot inkeer komt en tracht zin leevn were rechte te krig'n, goat iervoorn beloond geroak'n; vs. 825-826: <i>Wie aen u soect ghenade, hi vintse, al comt hi spade</i>.

==Andschrift en Toale==
't Veroal van de nunne <i>Beatrijs</i> es bewoard gebleevn in e sjkitterend versierd, uniek andschrift van rond [[1374]]. D'n tekst zelve es van rond [[1300]]. 't Es een van de zuverste stikk'n Middelnederlands dien d'r zin eut dienen tid. De toale es dudelik [[Brabants]] en es meugeliks in [[Brussel]] gesjkreevn.

't Andschrift es nu bewoard in de Keunienklike Bibliotheke van [[Den Haag]]. 

==Fragment==
De vrouwe èt van 't ood weuf vernoomn dat de kosteresse de latste veertien joarn gin één kerkdienst gemist èt. Z'èt eur kinders toevertrouwd an da weuf en keert nu were na 't klooster. Ze begunt te bidd'n tot Maria moa volt in sloape. In e visioen oort ze nen iengel (<i>hets van gode, dat ic u quedde</i>) koet'n teegn eur.


Vers 667-700:

<i>
Daer si lach in dit ghebede,</br>
Quam een vaec in al haer lede</br>
Ende si wert in slape sochte.</br>
In enen vysioen haer dochte,</br>
Hoe een stemme aen haer riep,</br>
Daer si lach ende sliep:</br>
'Mensche, du heves soe langhe gecarmt,</br>
Dat maria dijns ontfarmt,</br>
Want si heeft u verbeden.</br>
Gaet inden cloester met haestecheden:</br>
Ghi vint die doren open wide,</br>
Daer ghi uut ginges ten selven tide</br>
Met uwen lieve, den ionghelinc,</br>
Die u inder noet af ghinc.</br>
Al dijn abijt vinstu weder</br>
Ligghen opten outaer neder;</br>
Wile, covele ende scoen</br>
Moeghedi coenlijc ane doen;</br>
Des danct hoeghelike marien.</br>
Die slotele vander sacristien,</br>
Die ghi voer tbeelde hinct</br>
Snachs, doen ghi uut ghinct,</br>
Die heeft si soe doen bewaren,</br>
Datmen binnen .xiiij. iaren</br>
Uwes nye en ghemiste,</br>
Soe dat yemen daer af wiste.</br>
Maria es soe wel u vrient,</br>
Si heeft altoes voer u ghedient</br>
Min no meer na dijn ghelike.</br>
Dat heeft de vrouwe van hemelrike,</br>
Sonderse, doer u ghedaen!</br>
Si heet u inden cloester gaen.</br>
Ghi en vint nyemand op u bedde.</br>
Hets van gode, dat ic u quedde!'
</i>


==Externe koppeliengn==
*[http://www.kb.nl/galerie/beatrijs/index.html Beatryslegende in de Keunienklike bibliotheke Den Haag]
*[http://www.literatuurgeschiedenis.nl/teksten.asp?ID=27 Literatuurgeschiedenis.nl]
