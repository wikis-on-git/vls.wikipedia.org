Voe te begunnen goa kik ièst ne kiè zeggen wie dat ik benne. Minne noame is Pieter Bruynooghe (dus Brunwogge of Brunooge in 't Westvlams). Ik ben heboor'n den 29sten juni van 't joar 1950 en ben de joengste zeune van Prosper Brunwogge (°1907-+1992).

Mie voader es oal ze leven ne vriè goe kameroad hewest van Jozef Versavel (Jef Versoavel) en wok van Camille Descamps. Ewel die twiè latste minsken èn Barco (Belgian-American Radio Corporation) iphericht in de jaren 30 van de vworige ièuwe. 't Begoste allemoale in 't kliène, moa da è hegroeid en hegroeid. Toet an 'n oorlooge van '39-'45 bouwden ze radio's en pikups. Binst den oorlooge mochte da natuurlik nie mè, moa we tan ze dei'n binst den oorlooge ek kik jammer henoeg nwoit heweet'n. Moa achter den oorlooge èn ze weere vworshedoan mè radio's en pikups. Tenden de joaren 40 èn ze begun'n mè televisies te moaken. In 't begun woar'n da eihelik radiotoestel'n woa dat ter en T.V.-skerm in zat in de plekke van en postenbord. 't Skint da'j toen oal koste noa Rissel kiken (da noem nu TF1). Moa twoaren nog nie veel liefhebbers, want da woaren redelik dire toestel'n e ge koste toch moa juste Rissel pakk'n en doa was't natuurlik oal in 't Frans.

Moa vwor da'k vwortvertelle moe 'k zeggen da Camille Descamps nog joenk hestorv'n es in 1947 peize kik. Ie wa noh moa juuste 40 joar of ezwo entwadde. Jef Versoavel eid alliènne moet'n vwortdoen, moa j'a wel vriè goe personièl en in 't joar van Expo 1958 in Brussel kochte mie voader zinn'n ièste televisie Barco. Ge koste eigelik moa drie posten pakk'n: Brussel Vlams, Brussel Frans en Rissel 1. Ge moe wok weet'n dan die toestellen nog me lampen werktegen en da teurde oalson bikans 5 menut'n tegen da je beeld én klank oa.

Kè nu hen tid mè voe vwort te vertell'n moa ge meugt dulder noh wel an en vervolg verwacht'n!
