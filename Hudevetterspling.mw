’t '''Hudevetterspling''' is ’n ingeslootn plingsje in [[Brugge]], woa da van round ’t joar 1300 d’hudevetters of lêerlôoiers werktegn. In dien tyd lag ’t plingsje juste buutn de stad en da was nôdig vo de stank.

O je van de [[Burg (Brugge)|Burg]] deur ’t Blind-Ezelstratje lopt, kom j’over de Blinde-Ezelsbrugge over de reien. Rechtedeure ligt de vismarkt en reks ’t hudevettersplingsje.

In ’t middn stoat er e piloare me van boovn twi lêeuwtjes met ’t woapnschild van d’hudevettersgilde. D’r tegenover stoat under ambachtsuus dat an de reie lag. Da woater an ze nôdig by ’t verwerkn van ’t leer, lik dan de lêerlôoiers van de [[Ponte Vecchio]] in [[Firenze]] ’t woater van den Arno gebruuktegn. 

Van lêerbewerkienge krêegn ze styf vele dust en d’hudevetters an under eign herberg ''de koe'', neffest ’t ambachtsuus ip den oek van ’t plingsje. De noame paste by ’t ambacht. Nu is ’t vervangn deur ’t hotel-restaurang ''Duc de Bourgogne''. De noamstêen met e [[koe]] angt nog boovn den ingank. D’r woarn ton veel gebouwn met e gevelstêen want d’r bestoundn nog gin uusnummers. In de boogn boovn de veisters van ’t hotel is te zien oe dan de lêerlôoiers werktegn.

’t Hudevettersplingsje komt an den andere kant uut ip ’t bekendste zicht van Brugge, de Rozenhoedkoaie, die z’n noame krêeg deurdan d’r doar in de middelêeuwn poaternosters verkocht wierdn.

{|style="float:left"
|[[Ofbeeldienge:Bruges canal corner.jpg|thumb|De reie achter ‘t hudevettersplingsje met de Blinde-Ezelsbrugge die uutkomt ip de vismarkt]]
|}
{|style="float:left"
|[[Ofbeeldienge:Bruges canal.jpg|thumb|an de kant van de Rozenhoedkoaie]]
|}

[[Categorie:Brugge]]
[[Categorie:Pling]]
