[[Ofbeeldienge:Map-Hispanophone World.png|thumb|right|Et Spoans in de weireld]]
Et Spoans (Spoans: ''español'') es e [[Romaansche toaln|Romoansche toale]] en na 't [[Iengels]] en et [[Chinees]] de grotste weireldtoale.

==Sprekers==
Over de hele weireld èn d'r zo'n 400 miljoen mienschn et Spoans lik moedertoale. De grotste groep (100 miljoen) wunt in [[Mexico]]. In [[Spanje]] zelve, et moederland van de toale, weunn d'r 40 miljoen Spanjoardn.

D'uutsproake van et Spoans in [[Latyns-Amerika]] es lichtjes anders dan in [[Spanje]]. Omda e toale 't meest van ol verandert in et land woar da d'oorsproenkelikke sprekers weunn, moetn die veranderiengn dus ontstoan zyn in de 17e-18e eeuwe in Spanje zelve, achter de (Spoansche) veroverienge van [[Amerika]]. 

==Kenmerkn==
Et Spoans es e Romoansche toale, da wil zeggn dat et ofstamt van et [[Latyn]]. Z'es dus nauwe verwant an et [[Frans]], [[Italioans]], [[Portugees]] en [[Roemeens]] die ook Latynsche toaln zyn. Deur zyn eilandliggienge verre weg van [[Rome]], boakermat van et [[Latyn]], es 't Latyn minder styf geëvolueerd in vergelykienge mè andere Romoansche toaln.

Spanje eit eeuwnlang bezet gewist deur d'Arabiern. 't Es doamè dat et Spoans veel Aroabische invloedn gekend èt. Zo zyn de meeste woordn die begunn mè ''al'' – en dat zyn d'r ne heeln oop – van Aroabische ofkomste, lik ''el alcalde'' (burgemeester), ''la alhucema'' (lavendel), ''el almacén'' (magazyn of growoarnuus).

Et Spoans es e styf fonetische toale. Oe je d'uutsproake van de Spoansche letters kent, keun je olle Spoansche woordn goed uutspreekn ook ol verstoa je ze nie. In et Spoans sprik je olle letters van e word kort en dudelik uut woadeure da de toale minder frivool en zangerig overkomt dan et Italioans. Vo die reedn noemn ze 't Spoans soms ook wel et ''Duuts onder de Romoansche toaln''.

==Variantn==
[[Ofbeeldienge:Dialectos del castellano en España.png|thumb|right|De streektoaln van et Spoans]]
*Kastilioans ''(el castellano)'' : dat es et officiële Spoans da in de meeste landn buutn Spanje kortweg Spoans genoemd es.
*Cataloans ''(el catalán)'' : d'officiële toale van [[Catalonië]], de [[Spoansche regio]] in 't noordoostn van Spanje mè [[Barcelona]] lik oofdstee. Zeg noois teegn ne Cataloan dat 'n Spoans sprikt of je voelt em g'affronteerd.
*et Galicisch ''(el gallego)'' : et Spoans van de Spoansche regio [[Galicië]]

In Spanje spreekn z'ook nog [[Baskisch]] (''el vasco'' of ''el euskero'') in Baskenland moar dat es helegansn gin Spoans, 't es zelfs gin Romoansche toale.
