'''Alexander Sergejevitsj Poesjkin''' (in 't Russisch alfabet: Алекса́ндр Серге́евич Пу́шкин, in 't West-Vlams uut te spreken lik "Alieksand'r Siergejievietsj Poesjkien"), geboorn te [[Moskou]] in [[Rusland]] ip [[6 juni]] [[1799]] en gestorvn te [[Sint-Petersburg]] ip [[10 februari]] [[1837]]. Ie wos ne [[Rusland|Russische]] schriver die algmêen bestempeld wordt as êen van de grotste Russische dichters, de voader van de Russische letterkunde en êen van de belangriekste Russen die ôoi bestoan ein. Poesjkins lettrkundige stiel wos een miengelienge van verhaaltechniek, dramatizerienge, romantiek en satire die de Russische (en sommigte niet-Russische) schrivers achter hem fameus en lange beïnvloed eit.

[[Ofbeeldienge:Aleksander_Puszkin.jpg|thumb|left|240px|Portret (ip oliekanvas) van Poesjkin deur Vasily Tropinin, 1827]]

== Leevn ==

Poesjkin z’n name, vertoald in ‘t West-Vlams, wil zeggn: “Aleksander, Sèerzje z’n zeune, Van Kanong”. Poesjkin z’n voader stamde af van ‘n voarname adelluke famielê, mo de grotvoader van z’n moeder was Abram Petrovitsj Gannibal, ‘n vriegekochte Ethiopische (sommigte zeggen “Kammeroeneesche”) sloaf die ‘t met d' ulpe van z’n pleegvoader [[Peter de Grote]] tot anvoerder van ’t Russisch leger, engenieur en edelman schupte. Van Gannibal stamt tusschen haksjes ook de Britse famielje Mountbatten (en dus de Britse keuniginne) of.

Poesjkin schreef z’n èerste belangriek gedicht toen dat ‘n vuftien joar oed was. In 1820 verschèen z’n èerste lange gedicht '''Roeslan en Ljoedmiela''', en ‘t was metèen ‘n groot schandaal. Poesjkin rakte nie allèen verwikkeld in letterkundige vernieuwienge mor ook in sosjale. Je steunde de èerste revolusjonair’n die Rusland wildigd’n modernizeer’n en liberalizeer’n. Je wierd èerst verban'n no [[Kisjinev]] (nu de hoofdstad van [[Moldavië]]) en dornoa nor [[Odessa]]. Oemda je dor ook de revolusjonair bleeft uuthang’n, en misschiens ook oemda de joenge vrouwe van de goeverneur verliefd ip hem wier, werd je dornoa verban’n no ’t oede landgoed van z’n moeder in Noord-Rusland.

[[Ofbeeldienge:Pushkin Goncharova Arbat 2005.jpg|thumb|right|240px|Stambeeld van Poesjkin en z'n vrouwe an de Arbat]]

Een van de redens woaroem de tsaar hem nie rappe amnestie woe geev’n was dat vele van de “dekabriesten”, zo genoemd oemda ze in December 1825 in Sint-Peterburg de macht probeersten te griep’n, bekend stoend’n as fans van Poesjkin. Bie veel van de samenzwèerders wierden tuus gedicht’n van Poesjkin gevoenden, met updracht’n geschreven van Poesjkin zefs. Poesjkin schreef z’n mèesterwerk'n, het tonèelstik '''Boris Godoenov''' en de roman '''Jevgeni Onegin''' ip het landgoed va z’n moeder, mo ze wierden mo vuuf joar loater gepubliceerd. Na ’n petiesje van andere artiesten, mocht Poesjkin in 1826 eindelijk in St. Petersburg komm’n weunen. Je trouwdigde met z’n èwige liefde Natalja Nikolajevna Gontsjarova, wierd makkers meed ’n ander groot schriever, [[Nikolaj Gogol]], en sturtte zich in ’t dekadente leev’n an ‘t keizerluk hof.

A Poesjkin vroeger veel affaires gehad mee getrouwde wuven, nu was ’t zien beurt voe zjaloers te wurr’n ip z’n vrouwe. In 1837 rakte je verwikkeld in een amoereus schandaal met de Fransman Georges d’Anthès. Hoewel de zjuuste toedracht nog assan nie zekers is, wordt nu toch mistal gedacht da d’Anthès een homo was die enkel voekusjuus deed of da je de liefhebber van Poesjkins vrouwe was.

In het duel dat dorip volgde, rakten beide mannen geblesseerd. Alexander Poesjkin stierf twèe dagen loater. Z’n latste woorden woaren voe z’n vrouwe: “Zorg da ze je vergeten. Go bachten ip 't land weunen. Bluuf rouwen voe twèe joar en ertrouwt tons; met een betere vint.” 't Nieuws van Poesjkin zien dood sloeg hèel Rusland mee verslagenheid. De keizerlieke poliesje was zo benauwd voe rellen en ipstand dan ze, voe 'n toeloop te vermien, Poesjkins famielê 't bevel gaavn voe de begravienge intiem in 'n klène kerke te doen. Z'n lichaam wierd, verre van elke stad, ip 't langoed van zien moeder begraven. Biekans elke stad in Rusland eet 'n monument voe Poesjkin, wor dichters up en af Poesjkins of under eigen verzen kommn deklameern, en zangers under versie van 'n Poesjkin gedicht ziengn. Er zien Poesjkin muzejums in oender mèer Moskou (z'n geboorteüus an de Arbat), in St. Petersburg, in Odessa, Boldino en Nizjni-Novgorod.

== Z'n Werken ==
* Vriedom (1817) (gedicht)
* Voe Tsjajadajev (1818) (gedicht)
* Roeslan en Ljoedmila (1820) (gedicht)
* De Gevangene van de Kaukasus (1822) (gedicht)
* De Fonting van Bachtsjisaraj (1824) (gedicht)
* Zjipsies (1827) (verhaal in verzen)
* De Moor van Peter de Grote (1827) (over z'n overgrotvoader - nie helegans afgewerkt)
* Poltava (1829)
* Klèene tragedies (oender andere "De Gast van stèen", "De vrekkige Ridder", "Mozart en Salieri" en "Een Fèest gedeurende de Pest") (1830)
* De Dichter en de Massa (1830)
* De vertellienge van de Priester en z'n Werkman Balda (1830) (gedicht) 
* Boris Godoenov (1825-1831) (tonèelstik)
* Postume Verhalen van Ivan Petrovitsj Belkin (1831) (proza)
* De vertellienge van Tsaar Saltan (1831) (gedicht)
* Jevgeni Onegin (1825-1832) (roman in verzen)
* De Broenzen Ruter (1833) (gedicht)
* Dame van Piekes (1833)(roman)
* De vertellienge van de dooie Prinsesse en de zeven Ridders (1833) (roman in verzen)
* De vertellienge van 'n Ane van Goed (1834)
* De vertellienge van de Vischer en de Vis (1835)
* De Geschiedenisse va Poegatsjovs Ipstand (1834) (proza)
* De Kapietingsdochter (1836) (historiesche roman)

Achter z'n dood:
* Doebrovski (1832-1833, gepubliceerd 1841) (roman)

Het "Gehèeme Dagboek" dat 'n Amerikaansche fierma uut Minneapolis uutgaf roend 1988, is 'n vervalsienge, en nie van Poesjkin geschreven.

== De invloed van z'n werk ==

Alexander Poesjkin had vieja z'n impakt ip Gogol en [[Fjodor Dostojevski]], mor ook ip den Amerikoan [[Henry James]], een grote indirekten invloed ip [[Stijn Steuvels]]. 

Mo Poesjkins invloed is ook stief sterk gewist buten de letterkunde: z'n vertellienge over '''Mozart and Salieri''' was de inspirasje voe Peter Shaffers film Amadeus.

Zovele werken van Poesjkin zien ip muziek gezet, da 'n lieste van werken die 't nie waren, kurter zoe zien. '''Roeslan en Ljoedmila''' van Michail Glinka, '''Jevgeni Onegin''' en '''Dame van Piekes''' van [[Pjotr Tsjaikovski]], '''Boris Godoenov''' van Modest Moessorgski, de '''Kapietingsdochter''' (en 'n poar andere) van César Cui, '''Doebrovski''' van Eduard Nápravník, en tons vergeten we nog een hèele boel balletten en kantates, en nateurlik liedjes die zefs nu nog ip de tekst van Poesjkin geschreven word'n (oender andere 't beruchte "''''k Zag je gerne/ Ya vas lyubil'''").

Na de revoluusje van 1917 wierd Poesjkin deur de [[bolsjevieken]] as "èen van uus" beschouwd, de keizerluke rezidensje Tsarskoje Selo wierd zo in "Poesjkin" erdopt. Poesjkin noemde z’n makkers bie de Dekabriesten “tovariesjtsj”. Da woord wierd later gebruukt as vertoalienge voe “kammeroad”, de normoale ansprekienge oender de Sovjet-Unie. Voe Poesjkin wierd ’t woord mèest deur markkramers gebruukt, en betekendigde ‘t “kollega”.

== Veurbeeld ==

‘k Zag je gerne, mee ’n liefde die 

Misschiens nie hillegans is uutgeblust

Joe nog langer zèer doen wil ik nie

Ziet dus mo nie langer oengerust

'k Zag je gerne, echt woordenloos

Beschamd, zjaloers en opeloos

'k Zag je gerne, zo teder, en zo zacht

'k Bid God dat'm je nog zo’n liefde bracht...

(van 't Russisch: Я вас любил)

== Stom toeval? ==

- Volgens de [[Juliaanse kalender]] (toen nog van kracht in Rusland) stierf Poesjkin ip 29 januari 1837 – velen en al upgemerkt dat 1 (januari!), 3 en 7 een stief belangrieke rolle spelen in z’n roman “'''Dame van Piekes'''”

- Lik dat je van een Fransman gedood wierd, is ’t wel bizoender da Poesjkins lapname up schole “de Fransman” was.

== Bronnen ==
[http://www.faculty.virginia.edu/dostoevsky/texts/devil_pushkinbio.html Ingelsche biografie]

[http://ru.wikipedia.org/wiki/%D0%AD%D0%BD%D1%86%D0%B8%D0%BA%D0%BB%D0%BE%D0%BF%D0%B5%D0%B4%D0%B8%D1%87%D0%B5%D1%81%D0%BA%D0%B8%D0%B9_%D1%81%D0%BB%D0%BE%D0%B2%D0%B0%D1%80%D1%8C_%D0%91%D1%80%D0%BE%D0%BA%D0%B3%D0%B0%D1%83%D0%B7%D0%B0_%D0%B8_%D0%95%D1%84%D1%80%D0%BE%D0%BD%D0%B0 Encyclopedie van Brockhaus en Jefron (1890-1907, Russisch]
[[Categorie: Geschiedenisse|Poesjkien Alexander]]

[[ar:ألكسندر بوشكين]]
[[bs:Aleksandar Sergejevič Puškin]]
[[bg:Александър Пушкин]]
[[ca:Aleksandr Puixkin]]
[[cv:Пушкин Александр Сергеевич]]
[[cs:Alexandr Sergejevič Puškin]]
[[da:Aleksandr Sergejevitj Pusjkin]]
[[de:Alexander Sergejewitsch Puschkin]]
[[et:Aleksandr Puškin]]
[[el:Αλέξανδρος Πούσκιν]]
[[en:Alexander Pushkin]]
[[es:Aleksandr Pushkin]]
[[eo:Aleksandr Puŝkin]]
[[eu:Aleksandr Puxkin]]
[[fa:الکساندر پوشکین]]
[[fr:Alexandre Pouchkine]]
[[ko:알렉산드르 푸시킨]]
[[hr:Aleksandar Sergejevič Puškin]]
[[id:Aleksandr Pushkin]]
[[is:Alexandr Púshkín]]
[[it:Aleksandr Sergeevic Puškin]]
[[he:אלכסנדר פושקין]]
[[ka:პუშკინი, ალექსანდრე]]
[[la:Alexander Puskin]]
[[jbo:puckin]]
[[hu:Alekszandr Szergejevics Puskin]]
[[mk:Александар Сергеевич Пушкин]]
[[nl:Aleksandr Poesjkin]]
[[ja:アレクサンドル・プーシキン]]
[[no:Aleksandr Pusjkin]]
[[pl:Aleksander Puszkin]]
[[pt:Alexandre S. Pushkin]]
[[ro:Aleksandr Puşkin]]
[[ru:Пушкин, Александр Сергеевич]]
[[ru-sib:Пушкин, Лександор Сергеевич]]
[[sk:Alexandr Sergejevič Puškin]]
[[sl:Aleksander Sergejevič Puškin]]
[[sr:Александар Сергејевич Пушкин]]
[[sh:Aleksandar Sergejevič Puškin]]
[[fi:Aleksandr Puškin]]
[[sv:Aleksandr Pusjkin]]
[[ta:அலெக்சாண்டர் புஷ்கின்]]
[[vi:Aleksandr Sergeyevich Pushkin]]
[[tg:Александр Пушкин]]
[[tr:Aleksandr Sergeyeviç Puşkin]]
[[uk:Пушкін Олександр Сергійович]]
[[ur:پُشکن]]
[[zh:亚历山大·普希金]]
