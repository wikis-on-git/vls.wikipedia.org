{{beg}}

[[Ofbeeldienge:Habsburgenses.JPG|thumb|right|350px|Nen verêenvoudigden stambôom van de Habsburgers]]

==Ountstoan van ’t uus Habsburg==
Os ’t uus van de Luxemburgers uutsterft, goat de erfenisse (Bohemen en Hongarye) van Sigismund (geboorn, 10-8-1397) noa de Habsburger hertog Albrecht V van Oostenryk, ’n verre noazoat van Rudolf I van Habsburg (1273-1291).
==Albrecht II (1437-1439)==
De Duutsche keurvorstn kiezn em ols keizer, woadeure dat Albrecht V, Albrecht II wordt. Deur de vereniginge van Oostenryk, Hongarye, en Bohemen zyn de Habsburgers machtig gewordn. Ze bezittn de Duutsche krone tout 1806. D’n zevenentwintigstn oktober 1439 sterft Albrecht II in Neszmély an de gevolgn van ’n veldtocht in Turkeye.
Van 1438 tout 1806 moakn bykan ol de keizers van ’t illig Roomsche Ryk deel uut van de Habsburgers
==Frederik III (1440-1493)==
Frederik V van Steiermark z‘n achterkozyn volgt em ip ols Frederik II. J’is de voader van Maximiliaan I.
==Maximiliaan I==
By de dood van zijn vrouwe Maria van Bourgondië in 1482 begunt ounder [[Maximiliaan I]] de periode van de Habsburgsche Nederlandn. 
Vo de [[Noordelikke Nederlandn]] van 1482 tout 1581 (ounafankelik).
Vo de [[Zudelikke Nederlandn]] van 1482 tout 1794.
Zyn zeune [[Filips de Schone]] wordt gin keizer van 't [[Illig Roomsche Ryk]] omdat 'n irder sterft of z'n voader. Achter de dood van Maximiliaan goat dien titel no zn kleenzeune [[Karel V]], de zeune van Filips.

==Filips de Schone==
Filips de Schone is d'n [[22 juni|22sten juni]] [[1478]] geboorn in [[Brugge]], en is d'n [[25 september|25sten september]] [[1506]] in [[Burgos]] in [[Spanje]] gestorvn achter 'n korte ziekte. Je was de zeune van [[Maria van Bourgondië]] en van [[Maximiliaan van Oostenryk]]. Filips was grave van [[Vlaandern]], [[Artesië]], 
[[Enegouwn]], [[Holland]], [[Zêeland]], markgrave van [[Naamn]], hertog van [[Gelre]], hertog van [[Brabant]], [[Limburg]] en [[Luxemburg]]. Later wierd Filips de troonsipvolger van [[Kastilië]] en [[Aragon]]. 

===Leevn===
Al ip z'n vier jaar verloor Filips z'n moeder, en wierd z'n vader in z'n platse regent. Filips wierd ipgekwikt in [[Mecheln]], an 't of van zyn stiefgrootmoeder [[Margareta van York]], de weeuwe van [[Karel de Stoute]].
In 1494 wierd 'n meerderjarig verklaard, en kwamt 'n an de macht. 

Je probeerde de belangn van de [[Nederlandn]] te verdedign en de neutraliteit van de Nederlandn by de Frans-Ingelsche wryvingn die d'r ton waren. Da was in tegenstellinge tou de politiek da zyn vader gevolgd hadde. Maximiliaan had assan tegen de karre van de Fransche gereen. Filips liet toe dat d'Ingelsche lakencommerce deen in de Nederlandn. Je paaide de Fransche keunink [[Charles VIII]] deur zyn lenen Vlaandern en Artesië te vereffen. Je sloot in 1498 't [[Verdrag van Parys]], woamee dat 'n afzag van zyn anspraken ip [[Bourgondië]] en [[Gelre]]. 

Filips zette de centralisatiepolitiek van zyn voorouders vodder. Je richtte in 1504 de [[Grote Raad van Mechelen]] weer ip, achter dat die instellinge by 't begun van 't beleid van zyn moeder, gedwongen deur de vertegenwoordigers van 't volk, was afgeschaft gewist. 

In 1496 trouwde Filips met [[Johanna van Kastilië]], bygenoamd de Waanzinnige. Zy was de dochter van de zogenaamde "[[Katholieke Keuningn]]", keunink [[Ferdinand van Aragon]] en keuniginne [[Isabelle van Kastilië]]. Deurdat Joanna's broere, die troonsipvolger was in Kastilië en Aragon, vroeg stierf, wierd Filips troonsipvolger in die twee keuninkrykn. Als gevolg dovan veranderde Filips van een neutraliteitspolitiek noar een pro-Fransche-politiek. 't Kwam zelfs zoverre dat Filips zyn vader koste verzoenn met de Fransche keunink over 't ertogdom [[Milaan]]. 

T'endn 1504 stierf Filips' schoonmoeder, en liet 'n em uutroepen tout Kastiliaanse keunink, oundanks da zyn schoonvader do nie mee akkoord gink. Achter Filips' dood in 't najaar van 1506 begoste zyn vrouwe Joanna zot te wordn woadeure da ze de byname "de Waanzinnige" kreeg.

===Kinders===

Filips en Joanna an tope 6 kinders:
====[[Eleonora]]====
°1498 +1558, keuniginne van [[Portugal]] als vrouwe van [[Emanuel I]], en later keuniginne van [[Vrankryk]] als vrouwe van [[Francois I]].
====[[Karel V]]====
°1500 +1558, keizer van 't [[illig Roomsche Ryk]] en keunink van [[Spanje]]. Je was getrouwd met [[Isabella van Portugal]]. 
====[[Isabella]]====
°1501 +1526, keuniginne van [[Denemarkn]] als vrouwe van [[Christiaan II]]
====[[Ferdinand I]]====
°1503 +1564, keizer van 't [[illig Roomsche Ryk]]. Je was getrouwd met [[Anna van Ongarije]].
====[[Maria]]====
°1505 +1558, keuniginne van [[Ongarije]] als vrouwe van [[Lodewyk II]].
====[[Catharina]]====
°1507 +1578, keuniginne van [[Portugal]] als vrouwe van [[Johan III]].

Achter da Filips gestorvn was erfde Karel al Filips gebiedn. Karels grootvader Maximiliaan gink ermee akkoord dat Karels tante, [[Margaretha van Oostenryk]] landvoogdesse wierd.

==Karel V alias Keizer Karel==
In 1555 -1556 doet [[Karel V]] troonsofstand en stoat de Spoansche gebiedn mè de [[Nederlandn]] of an z'n zeune [[Filips II]] en de keizerskrone mè de Oostnrykse erflandn an z'n broere [[Ferdinand I]]. Karels weireldryk is van ton verdeeld tusschn 'n Spoanschn tak (mè de Nederlandn) en 'n Oostenryksn tak (mè de Duutsche keizers van 't Illig Roomsche Ryk) van de Habsburgers.

==Filips II==

==D'eirtsertoogn Albrecht en Isabella==

==Filips III==

Filips III wierd in 1598 als 20-jarige keunink van Spanje, Napels, Secilië, en Portugal achter da z'n vader Filips II was gestorvn.  In dazelfste jaar 1598 wiern de Zudelikke Nederlandn juste voôr de doôd van Filips II pseudo-ounafhankelik, ounder de heerschappye van Isabella, dochter van Filips II en zuster van de nieuwe keunink Filips III. Ze trouwde met aartshertog Albrecht van Oostenryk. Je most eest nog wel ountpriesterd wordn, gezien dat 'n gewyd was. 

Filips III a niet 't karakter lik z'n vader. Je was vele meer g'interesseerd in dansen, dichtn en jagen dan in politiek. Je liet 't regeren grotendeels in andn van den hertog van [[Lerma]], z'n [[favoriet]] of [[privado]]. 

Filips III et kort achter z'n troonsbestyginge de Spaanse commerce met de Noordelikke Nederlandn stille geleid. Je liet de bootn van Noord-Nederlanders anslaan en de bemanninge d'r van gevangen zetten. Je dei dadde als zet in de [[Tachtigjoarign Oorlog]], mo 't was ne zet die Spanje evenvele zeer dei of de Noordelikke Nederlandn. In 1606 et 'n ton tope met Lerma geprobeerd om overeen te komn over vrede. Via d'aartshertoogn gienk Spinola gaan ounderhandeln over een bestand. Eén van de Spaansche voorwaardn was dat de Verenigde Oostindische Compagnie zou stille geleid wordn, mo [[Johan Van Oldenbarnevelt]] brocht et by 't Twaalfjarig Bestand in 1609 zoverre dat de Noordelikke Nederlandn under commerce met 't Verre Oosten toch nie moesten stoppen. 

In 1618 vloog Lerma met heel zyn gevolg buten an 't hof, en wierd als favoriet vervangn deur de graaf-hertog van [[Olivares]].

Filips III stierf in 1621, en liet drie zeuns achter: de 16-jarige kroonprins Filips IV, Carlos en Ferdinand. Dat de keunink meerdere troonsipvolgers achter liet was etwuk die in de geschienisse van de Spaanse monarchie al lange nie meer was gebeurd. Olivares was schuw voe die 'concurrentn voe de troon', en zag ze liefst zo zere meugelik verre weg. Surtout Ferdinand omdat dadde nog een snugger gastje was. Ip zen tien jaar makten z'em aartsbisschop en kardinaal, etwuk die ginne goeie zet was want 't vintje a z'n ballen ip de zuste plekke. 't Was ne goeie en gedreven vechter, zowel ip 't slagveld als in bedde. J'is bekend gewordn als de [[kardinaal-infant]]. In 1632 wierd 'n landvoogd van de Nederlandn.

==Filips IV==

==Karel de Behekste==
Karel de Behekste ([[6 november]] [[1661]]) was de zeune van Filips IV. Je was 't endresultaat van een lange traditie van inteelt. Je was doadeure zwakzinnig. Daarom regeerde z'n moeder als regentesse. 

No verluud kost 'n zelfs nie veugeln. Je was pertangs wel twee keers getrouwd, eerst met Marie Louise van Orléans, en d'r achter met Maria Anna van Palts-Neuburg. 

Met dat 'n gin kinders koste krygen èt 'n by testament nen erfgenaam angeduud: Filips van Anjou, ne kleenzeune van Lodewyk XIV, keunink van Vrankryk. Achter Karels dood in 1700 is doadeure de [[Spaanse Successieoorlog]] begost. 

Vreed veel grote verwezenlykingn zyn der nie te melden van z'n regeringe. In [[1668]] verloort 'n by de [[Vrede van Aken]], die geslootn wierd achter de [[Devolutieoorlog]] twoalf steedn ten voordele van Lodewyk XIV, en in [[1678]] verloort 'n by de [[Vrede van Nijmegen]] achter d'n Hollandschn Oorlog nog meer gebied, Artois en Franche-Comté.

[[Categorie: Nieuwn tyd]]
[[nl:Habsburgse Nederlanden]]
