[[Ofbeeldienge:It-map.png|thumb|right|De koarte van Itoalië]]

'''Itoalië''' es een land in Europa. Itoalië ligt in 't zuudn van Europa, an de [[Middellansche Zêe]]. Itoalië es bekend voo zyn karakteristieke vorm, noamelik een botte. Der weunen a-peu pres 59.000.000 minsn in Itoalië. [[Rome]] es de ôofdstad.

==Polletiek==
't Land vormt ne republiek, met an 't ôofd President [[Giorgio Napolitano]], die voerol e cerimoniële rolle et. 't land es ipgebouwd in een voo [[Europa]] klassieke structuur me drie machtn: de wetgevende macht (de koamer en de senoat), den utvoerende (de regerienge) en de juridische macht.

Sedert 2006 es [[Romano Prodi]] êeste minister, achter e bittere verkiezingstryd tusschn de centrum-linkse (L'Ulivo) en de rekse (Forza Italia, onder leidienge van [[Silvio Berlusconi]]). Itoalië es gekend voo zyn tumultueus polletiek klimoat, en Berlusconi wos me zyn regeriengsperiode van vuuf joar êen van de langst regerende êeste ministers van 't modern Itoalië.

Rome es de ôofdstad en eit a-peu pres 4.000.000 inweuners. Neffest d'ôofdstad es't ôok de plekke woa da Vaticaanstad ligt, d'ôofdzetel van et [[Catholicisme]] en verbluufsplekke van de [[Paus]]. Andere grôte steedn zyn
* [[Milan]]: 6.500.000 inweuners Itoaliës (en weirelds) modeôofdstad en economische dryfvere van Itoalië.
* [[Noapels]]: 4.000.000 inweuners
* [[Turin]]: 2.200.000 inweuners.
Doarnoast zyn de nog steedn die over de hêle weireld gekend zyn voo verschillende redenn: [[Venetië]], de stad ip het woater, [[Pisa]], me zinne scheve torre, [[Verona]], stad van [[Romeo en Julia]], [[Firenze]], kunststad en ôofdstad van et toeristisch sterk gewaardeerde [[Toscanië]].

==Geografie en klimoat==
Itoalië eit nen specifieke vorm, teit ôok twêe bergkeetns: de [[Alpen]] in 't Nôordn, en de [[Apennijnen]] die van Nôord noa Zud lôopn in het 'bêen' van de botte. Tussn de Alpen en de Apennijnen ligt de vlakte van de Po rivier. In het Zuud'n liggen der twêe vulkoanen: de [[Etna]], een actieve vulkoan ip et eiland [[Sicilië]] en de [[Vesuvius]], een sloapende vulkoan noby [[Noapels]].

Itoalië eit een Middellands zêeklimoat: mild in de winter en warm in de zomer. Natuurlik es 't er een zekere varioatie tussn 't Nôordn en 't Zuudn. Tegoare met de schône natuur en uutgebreide kustlyne vormt da de reedn voo 't succes van Itoalië als toeristische bestemmienge.

==Geschiedenisse==
Itoalië eit een roemruchte geschiedenisse. E poar ôogtepuntn.

* Rome wos gekend als weireldmacht in de oudeid: va 500 voo [[Jezus van Nazareth|Christus]] to 500 na Christus wos et de mêest invloedryke beschoavienge en oat et de rolle overgenoomn van de [[Grieknland|Griekn]]. In dien tyde veroverden de [[Romeinn]] bykan hêel Europa, en stikk'n van [[Afrika]] en [[Azië]]. Volgens de [[legende]] es Rome gesticht deur [[Stichtienge van Rome|Romulus en Remus]] in 753 voo Christus. De bekendste Romeinse overheerser wos [[Julius Caesar]], en 't wos onder zyn Consulschap da oens streke veroverd weird. 't Es ôok in die periode da Rome als ôofdstad van't Christendom gevestigd weird. In Rome zyn der nog veel overblufselen van die periode zichtboar, gelyk het [[Forum]] en et [[Colosseum]]. Ut dien tyde komt de uutdrukkienge 'Olle weegn lien noa Rome'.
* In de [[Middeleeuwen]] oat Itoalië vôorol invloed ip cultureel en economisch ipzicht. Belangryke kunststrômiengn, gelyk de [[Renaissance]] zyn ontstoan en gevoed deur Itoalië. In dien tyde woarn steed'n de belangrykste economische factors: in Itoalië woaren [[Genua]], Pisa, [[Amalfi]] en Venetië weireldmachten.
*Itoalië wos onder [[Benito Mussolini]] êen van de trowste volgelingn van [[Nazi]]regime va [[Adolf Hitler]], en eit mee de [[Twiddn Weireldôorloge]] gevochten an de zyde van de [[Duutsland|Duutschers]].

==Cultuur en toale==
Itoalië eit in de geschiedenisse oltyd nen dryvende factor in de Europeese cultuur gewist, en dat es tot ip heedn nog oltyd het geval: Itoalië es een idoal land om historische bezoekn te doen en eit ôok nog invloed ip de huidige culturele weireld: de mode, design (oto's, gebruksvôorwerpn,...). Itoalië eit ôok nen grôten invloed ip de sport, vôorol het [[voetbol]], de [[koerse|vélokoerse]] en de [[otokoerse]] ([[F1]]).

De ôofdtoale van Itoalië es het Italioans, dat onstoan es ut de toale van de Romeinen, het [[Latyn]] en het Toscoans. Der zyn ôok nog een aantal andere toaln die gesprookn weirden: het Duuts, in de Nôordelikke Alpen es een echte toale. Doarnoast ei je nog vele dialectn. 

{{EU}}

[[Categorie:Itoalië| ]]
