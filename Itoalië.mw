[[Ofbeeldienge:It-map.png|thumb|right|De koarte van Itoalje]]

'''Itoalje''' es een land in Europa. Itoalje ligt in 't zuudn van Europa, an de [[Middellansche Zêe]]. Itoalje es bekend voo zyn karakteristieke vorm, noamelik een botte. Der weunen a-peu pres 59.000.000 minsn in Itoalje. [[Rome]] es de ôofdstad.

==Polletiek==
't Land vormt ne republiek, met an 't ôofd President [[Giorgio Napolitano]], die voerol e cerimoniële rolle et. 't land es ipgebouwd in een voo [[Europa]] klassieke structuur me drie machtn: de wetgevende macht (de koamer en de senoat), den utvoerende (de regerienge) en de juridische macht.

Sedert 2006 es [[Romano Prodi]] êeste minister, achter e bittere verkiezingstryd tusschn de centrum-linkse (L'Ulivo) en de rekse (Forza Italia, onder leidienge van [[Silvio Berlusconi]]). Itoalje es gekend voo zyn tumultueus polletiek klimoat, en Berlusconi wos me zyn regeriengsperiode van vuuf joar êen van de langst regerende êeste ministers van 't modern Itoalje.

Rome es de ôofdstad en eit a-peu pres 4.000.000 inweuners. Neffest d'ôofdstad es't ôok de plekke woa da Vaticaanstad ligt, d'ôofdzetel van et [[Catholicisme]] en verbluufsplekke van de [[Paus]]. Andere grôte steedn zyn
* [[Milan]]: 6.500.000 inweuners Itoaljes (en weirelds) modeôofdstad en economische dryfvere van Itoalje.
* [[Noapels]]: 4.000.000 inweuners
* [[Turin]]: 2.200.000 inweuners.
Doarnoast zyn de nog steedn die over de hêle weireld gekend zyn voo verschillende redenn: [[Venetië]], de stad ip het woater, [[Pisa]], me zinne scheve torre, [[Verona]], stad van [[Romeo en Julia]], [[Firenze]], kunststad en ôofdstad van et toeristisch sterk gewaardeerde [[Toscanië]].

==Geografie en klimoat==
Itoalje eit nen specifieke vorm, teit ôok twêe bergkeetns: de [[Alpen]] in 't Nôordn, en de [[Apennijnen]] die van Nôord noa Zud lôopn in het 'bêen' van de botte. Tussn de Alpen en de Apennijnen ligt de vlakte van de Po rivier. In het Zuud'n liggen der twêe vulkoanen: de [[Etna]], een actieve vulkoan ip et eiland [[Sicilië]] en de [[Vesuvius]], een sloapende vulkoan noby [[Noapels]].

Itoalje eit een Middellands zêeklimoat: mild in de winter en warm in de zomer. Natuurlik es 't er een zekere varioatie tussn 't Nôordn en 't Zuudn. Tegoare met de schône natuur en uutgebreide kustlyne vormt da de reedn voo 't succes van Itoalje als toeristische bestemmienge.

==Geschiedenisse==
Itoalje eit een roemruchte geschiedenisse. E poar ôogtepuntn.

* Rome wos gekend als weireldmacht in de oudeid: va 500 voo [[Jezus van Nazareth|Christus]] to 500 na Christus wos et de mêest invloedryke beschoavienge en oat et de rolle overgenoomn van de [[Griek'nland|Griek'n]]. In dien tyde veroverden de Romein'n bykan hêel Europa, en stikk'n van [[Afrika]] en [[Azië]]. Volgens de legende es Rome gesticht deur Romulus en Remus in 753 voo Christus. De bekendste Romeinse overheerser wos [[Julius Caesar]], en 't wos onder zyn Consulschap da oens streke veroverd weird. 't Es ôok in die periode da Rome als ôofdstad van't Christendom gevestigd weird. In Rome zyn der nog veel overblufselen van die periode zichtboar, gelyk het [[Forum]] en et [[Colosseum]]. Ut dien tyde komt de uutdrukkienge 'Olle weegn lien noa Rome'.
* In de [[Middeleeuwen]] oat Itoalje vôorol invloed ip cultureel en economisch ipzicht. Belangryke kunststrômiengn, gelyk de [[Renaissance]] zin ontstoan en gevoed deur Itoalje. In dien tyde woarn steed'n de belangrykste economische factors: in Itoalje woaren [[Genua]], Pisa, [[Amalfi]] en Venetië weireldmachten.
*Itoalje wos onder [[Benito Mussolini]] êen van de trowste volgelingn van [[Nazi]]regime va [[Adolf Hitler]], en eit mee de [[Twidd'n Weireldôorloge]] gevochten an de zyde van de [[Duutsland|Duutschers]].

==Cultuur en toale==
Itoalje eit in de geschiedenisse oltyd nen drivende factor in de Europeese cultuur gewist, en dad es tot ip heed'n nog oltyd het geval: Itoalje es een idoal land om historische bezoek'n te doen en eit ôok nog invloed ip de huidige culturele weireld: de mode, design (oto's, gebruksvôorwerp'n,...). Itoalje eit ôok nen grôten invloed ip de sport, vôorol het [[voetbol]], de [[koerse|vélokoerse]] en de [[otokoerse]] ([[F1]]).

De ôofdtoale van Itoalje es het Italioans, dat onstoan es ut de toale van de Romeinen, het [[Latyn]] en het Toscoans. Der zyn ôok nog een aantal andere toaln die gesprookn weirden: het Duuts, in de Nôordelikke Alpen es een echte toale. Doarnoast ei je nog vele dialectn. 

{{EU}}

[[Categorie:Itoalje| ]]
