[[Ofbeeldienge:Agnolo Bronzino - Piero il Fatuo.jpg|thumb|Piero de' Medici deur [[Agnolo Bronzino]]]]
'''Piero de' Medici''', bygenoamd  ''den Oungelukkign'',  ([[Firenze]], [[15 februoari]] [[1471]] – Gaeta, [[28 december]] [[1503]]) was den oudste zeune en ipvolger van [[Lorenzo de' Medici|Lorenzo il Magnifico]]. Je  regeerdeg’ over Firenze van 1492 tout an z’n verbannienge in 1494.

==Zyn leevn==
Piero is geboorn in Firenze. Je was den oudstn van de drie zeuns van Lorenzo de' Medici en Clarice Orsini. Zyn broers woarn Giovanni, de loatern [[Paus Leo X]] en [[Giuliano di Lorenzo de' Medici|Giuliano]], de loatern ertog van Urbino. 

Piero miste de kwaliteitn van z’n voader. J’aad e zwak, oungedisciplineerd karakter en je kost de moeilikke situoatie die ol ’n ende bezig was nie an. Zyn voader Lorenzo aad ol de latste joarn van z’n leevn last van de fanatieke dominicoansche monnik Girolamo Savonarola, die ’t volk probeerde wys te moakn dat de weireld gink vergoan deur ol die luxe van de [[Medici]]. 

Achter den dôod van Lorenzo wist Savonarola da zyn tyd gekommn was. Je kost ‘t volk overtuugn van in ipstand te kommn.
Ôok van buutn uut kwamt er gevoar, want keunink Karel VIII van Frankryk stound gerêed vo ’t keuninkryk Napels binn te volln via Firenze.

Piero verzetteg’ em te winnig en de 17stn november 1494 bezette Karel VIII Firenze. Je blêef  tien doagn.

Savonarola profiteerde van de situoatie. Je liet de Medici verbann, under paleis plundern de kunstwerkn vernietign en ol de volgns em goddelôze weireldse zoakn verbrandn.

Firenze was veranderd in e ruïne en ’t deurde nie lange of ’t volk begost genoeg te krygn van Savonarola ’s moralistische ideeën. In meie 1498 kwamt er e volksipstand en z’en Savonarola leevnd verbrand ip de Piazza de la Signoria vo de Palazzo Vecchio.

In 1512 kostn de Medici werekêern, mo vo Piero was ’t te loate want je stierf in 1503.

==Vrouwe en jounges==
Piero is in 1488 getrouwd met Alfonsina Orsini, de dochter van Roberto Orsini, groaf van Tagliacozzo. Z’aan twi jounges:
* [[Lorenzo II de' Medici|Lorenzo II]], ertog van  Urbino
* Clarice, die trouwde me Filippo Strozzi de joungn

==Zyn dôod==
In 1503 verdrounk Piero in de Garigliano, ’n Italioansche riviere tusschn Rome en Napels, ten zuudn van Gaeta, binst de Slag van Garigliano. 

Zyn graftombe, gemakt in ipdracht van z’n kozyn Giulio, de loatern [[Paus Clemens VII]], is te bezichtign in d’abdye van Montecassino.

Achter Piero’s dôod stoundn zyn twi joungere broers an ‘t oofd van de familie, want z’n ênigste zeune Lorenzo, die no z’n grôotvoader genoemd was, was me zyn elf joar nog te jounk. 

Giovanni de kardinoal kost in 1512 de macht van de Medici were erstelln deur z’n invloed ip [[paus Julius II]], en je regeerde tout dat ’n in 1513 verkoozn wierd tout Paus Leo X. De joungste broere, Giuliano, volgdeg em ip.
[[Categorie:De’ Medici]]
[[ca:Pere II de Mèdici]]
[[cs:Piero de Medici]]
[[de:Piero der Unglückliche]]
[[en:Piero di Lorenzo de' Medici]]
[[es:Piero de Médici]]
[[et:Piero di Lorenzo de' Medici]]
[[fr:Pierre II de Médicis]]
[[hu:II. Piero de’ Medici]]
[[it:Piero il Fatuo]]
[[ja:ピエロ・ディ・ロレンツォ・デ・メディチ]]
[[la:Petrus Laurentius Medices]]
[[nl:Piero di Lorenzo de' Medici]]
[[pl:Piero di Lorenzo de' Medici]]
