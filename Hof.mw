Onder '''of''' verstoan de mêeste ne '''koer''' of ne '''lochtienk''' woa da je n [[peloeze]] en n [[ovetje]] kud èn. Mêestoal es den of ofgezet mê droat of n ander sôorte ofspanninge.

De volgende lyste zyn woordn die nogoal redelyk deur mekoar wèern gebruukt en woavan de betêekenisse mekoar ofwisselt.

==Den Of==
Normoal gezien es den of oal de grond van n [[ofstee]] da rond n [[uus]] ligt en beplant es mê verschillige sôortn plantn. Mêestoal es't centroale dêel van ne [[klassiekn of]] de peloeze. Doarrond ku je tonn verschillige bôordn en oallerande verschillige fietje-fatsje-rietjes èn die bestoan uut [[struukn]], [[kruudn]], [[bloumn]] en [[bôomn]].

===Et Ovetje===
Et ovetje es mêestoal n ofgespann of ip zyn minst n appart dêel van den of. Dad es de plekke woa dan de minsn under groensels zettn.

===Den Kruudof===
Den kruudnof (of ''kruudntuun'') es gelyk 't ovetje, mo nie nôodzoakelyk n appart dêel van den of. In den kruudnof wierdn er [[kruudn]] geplant. Et zyn der vele dee under kruudnovetje dichte by under keukn moakn. Azô moetn ze toen nie deur udrn of koursn oa't slicht were es.

===Den Vôorof===
Den vôorof es't stik van't ofstee da van an't uus tot an de stroate lôopt en beplant es me struukn, kruudn, bloumn en bôomn of geweun e stik peloeze. Neffenst of deur den vôorof ligt mêestoal den [[iprit]].

==Den Koer==
Ne koer es over't oalgemêen nen of da beleid es mê stêenn. Der komt ier normoalgesprookn gèn peloeze in vôorn. Wel ku je verschillige stikkn èn die bestoan uut struukn, kruudn, bloumn en bôomn. Mêestoal es e koer e [[binneplatse]] en es't em omgeevn deur stêenn meurn. Me noemn da tonn ôok wel ne [[binnekoer]].

Me spreekn ôok wel over ne koer, oa me't èn over nen of van n [[reekuus]] in't [[stee]]. Doar zyn d' oovn ôok mêestoal ofgezet mè stêenn meurn. Da makt da dadde der inderdoat uutziet lyk e binnekoer. Ier eje tonn mêestoal wel e peloeze.

==Den Lochtienk==
Den lochtienk es oal't geen da ip't ofstee achter't uus es. Den lochtienk es nie nôodzoakelyk begroei me plantn, mo da kud ôok geweune e stik me [[koterie]] zyn.

==Den tuun==
Tuun es e [[lêenwoord]] uut't [[Ollands]] en da betêeknd Of. Tuun es ofgelyd van ''Túún'', da ofspanninge betêekende. In't [[Duuts]] klappn ze nog oalsan over uddrn ''Zaun'' oan ze't over under ofspanninge en.

[[nl:tuin]]
