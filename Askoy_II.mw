De '''Askoy II''' is 't zeiljacht van [[Jacques Brel]] woamee dat 'n de weireld roundgereisd et.

Twêe Blanknbergsche zeilfanoatn en fans van Jacques Brel, de broers Staf en Piet Wittevrongel, en 't plan ipgevat van z'n gestrand zeiljacht te bergen en te restaureren. Z'en doavôren de VZW "Save Askoy II" ipgericht. De zwoar beschoadigde bôot ligt nu vlak by de [[Nieuw-Zêeland| Nieuw-Zêelandsche]] kust, gedêeltelik in dryfzand, dus da belooft nie gemakkelik te wordn.

De broers en Jacques Brel lêren kennen omdat 'n in 1974 in de zeilmoakery van de Wittevrongels in [[Blanknberge]] zeilen besteld et vo zyn jacht en j'et doar ook zeillessn gevolgd. Ip 28 juli 1974 is 'n vanuut [[Antwerpn]] vertrokkn ip weireldreize. Een joar loater, by de deurtocht van 't [[Panamakanoal]] ip 15 ogustus 1975, zoend  Brel een koarte noa de Wittevrongels woarip dat 'n schrêef: "Alles is OK en me goan goed voruut".

Maddly Bamy, de latste levensgezellinne van Brel die met em meevoarde, steunt et project van de broers om de Askoy II een twidde leven te geevn. In september 2006 is ze noa Blanknberge gekommn en et ze blommen bevestigd an de gedenkploate van Jacques Brel ounder de viertorre.

Ip 14 december 2007 vertrekkn Staf Wittevrongel en Tjerk Pillen van de VZW Askoy II  noa Nieuw-Zeeland. Round 18 december goan ze probeern ‘t wrak van ‘t strange weg t’oaln en voorlopig over te bringen noa Dargaville. Ze wordn  bygestoan deur Noel Hilliam  van ‘t Dargaville Maritime Museum. ‘t Uutendelikke doel is de ASKOY 2 noa [[België]] were te bringen en te restaureern.
==Geschiedenisse==  
De bôot (20 m lank, 5 m brêed en 40 ton) is in 1960 gebouwd deur de Antwerpsche scheepswerven Van de Voorde in ipdracht van den architect Hugo Van Kuyck. In de joaren 70 krêeg Jacques Brel de zeilmicrobe te pakkn en in 1974 kwam 'n noar Antwerpn en wierd smôorverliefd ip den Askoy II. J'et em ton ook gekocht vo z'n weireldreize. Een joar vo dat 'n stierf et 'n z'n zeiljacht were verkocht. Achter een poar kêren van eigenoare te zyn veranderd is de bôot serieus beschoadigd in een zwoare storm en uutendelik gestrand in Baylys Beach.

==Externe koppeliengen==
*[http://www.askoyii.be Save AskoyII]
*[http://www.askoyii.be/askoy_movie_FR3_MP.htm Filmtje over Jacques Brel ip de Askoy II]
*[http://www.askoyii.be/askoy_movie_verslag2005_mp.htm Reisverslag van de broers Wittevrongel in 2005]

[[Categorie: Zeiln]]
