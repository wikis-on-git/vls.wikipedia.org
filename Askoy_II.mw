Den '''Askoy II''' is 't zeiljacht van [[Jacques Brel]] woamee dat 'n de weireld roundgereisd et.

Twêe Blanknbergsche zeilfanoatn en fans van Jacques Brel, de broers Staf en Piet Wittevrongel, en 't plan ipgevat van z'n gestrand zeiljacht te bergen en te restaureren. Z'en doavôren de VZW ''Save Askoy II'' ipgericht. De zwoar beschoadigde bôot lag vlak by de [[Nieuw-Zêeland| Nieuw-Zêelandsche]] kust, gedêeltelik in dryfzand.

De broers en Jacques Brel lêren kennen omdat 'n in 1974, in de zeilmoakerye van de Wittevrongels in [[Blanknberge]], zeils besteld et vo zyn jacht en j'et doar ook zeillessn gevolgd. Den 28stn juli 1974 ist 'n vanuut [[Antwerpn]] vertrokkn ip weireldreize. Een joar loater, by de deurtocht van 't [[Panamakanoal]] ip 15 augustus 1975, zound  Brel een koarte noa de Wittevrongels woarip dat 'n schrêef: "Alles is OK en me goan goed voruut".

Maddly Bamy, de latste levensgezellinne van Brel, die met em meevoarde, steunt et project van de broers vo de Askoy II een twidde leven te geevn. In september 2006 is ze noa Blanknberge gekommn en et ze blommen bevestigd an de gedenkploate van Jacques Brel ounder de [[viertorre (Blanknberge)|viertorre]].

Den 14stn december 2007 zyn Staf Wittevrongel en Tjerk Pillen van de VZW Askoy II noa Nieuw-Zeeland vertrokkn vo ‘t wrak van ‘t strange weg t’oaln en voorlopig over te bringen noa Dargaville. Ze zyn bygestoan deur Noel Hilliam  van ‘t ''Dargaville Maritime Museum''. ‘t Uutendelike doel was den Askoy II noa [[België]] were te bringen en te restaureern.

Den 16stn mei 2008 is ''La Cathédrale'', lik da Brel zyn bôot noemdege, were in Antwerpn geland achter 34 joar. De restauroatie kan nu begunn. Den 25stn mei wordt 'n met URS (''unie van Redding en sleepdiensten'') noar [[Ostende (stad)|Ostende]] gebrocht.

==Geschiedenisse==  
De bôot (20 m lank, 5 m brêed en 40 ton) is in 1960 gebouwd deur de Antwerpsche scheepswerven Van de Voorde in ipdracht van den architect Hugo Van Kuyck. In de joaren 70 krêeg Jacques Brel de zeilmicrobe te pakkn en in 1974 kwamt 'n noar Antwerpn en wierd smôorverliefd ip den Askoy II. J'et em ton ook gekocht vo z'n weireldreize. Een joar vo dat 'n stierf et 'n z'n zeiljacht were verkocht. Achter een poar kêers van eigenoare te zyn veranderd is de bôot serieus beschoadigd in een zwoare storm en uutendelik gestrand in Baylys Beach.

==Externe koppeliengn==
*[http://www.askoyii.be Save Askoy II]
*[http://www.askoyii.be/askoy_movie_FR3_MP.htm Filmtje over Jacques Brel ip de Askoy II]
*[http://www.askoyii.be/askoy_movie_verslag2005_mp.htm Reisverslag van de broers Wittevrongel in 2005]

[[Categorie: Zeiln]]
