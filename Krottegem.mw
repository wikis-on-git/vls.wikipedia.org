'''Krottegem''' is e wyk an d’ôostkant van de [[West-Vloandern|West-Vlamsche]] stad [[Roeseloare]]. De [[stoatie van Roeseloare|stoatie]] ligt tusschn ’t centrum van de stad en de wyk. 

In Krottegem ligt ‘t dienstncentrum ''Ten Elsberge'', ‘t stedelik sportstadiong met [[atletiek]]piste, parochioal centrum ''De Kiem'', de [[Brouwery Rodenbach]] en de populaire voetbolclub Club Roeseloare.

De bibliotheke ''De Vriendschap'' an d’Onze-Lieve-Vrouwemarkt zou met tyd vervangn wordn deur de nieuwe Stedelike Academie vo Schône Kunstn (S.A.S.K.).
==Geschiedenisse==
In de 17ste êeuwe noemdege ’t gebied ''Klêen Spanje''. Os ‘t grotste dêel van ’t groundgebied van Roeseloare in 1678 by [[Frankryk]] kwam blêef ’t ôostelik dêel by [[Spanje]]. Dat ee nie zo lange gedeurd moa toch zyn d’r noamn bluuvn bestoan lik de Spanjestroate, de Spanjemeuln, de Spanjeschole… 

In 1847 is  de spôorweg (Brugge-Kortryk) angeleid tusschn ‘t ôostelik stadsgedêelte en d’eigentlike stad. De spôorweg wos een ideoale transportweg en d’r kwam vele industrie in d'omgevienge. Met de tring kost er gemakkelik stêenkôol angevoerd wordn vo de stôomketels en d’r wos industriewoater uut de beekn dichte by. In 1863 tout 1872 is ’t kanoal noa de [[Leie]] gegroavn. Vanof 1860 veranderde ''Over-Stoatie'' (lik da Krottegem ôok genoemd wordt) definitief van e landelik in e stedelik gebied. 

Deur de spôorweg gerakte ''Spanje'' wel geïsoleerd van de stad. Gelukkig wost er ‘t Spanjeschooltje, ipgericht in 1834, woa dat joungns van oarme menschn groatis noa schole kostn goan.

Ip ‘t ende van de 19ste êeuwe wierd de noame ''Krottegem'' mêer en mêer vo Spanje of Over-Stoatie gebruukt. D’r zyn verschillige verkloariengn vo die noame. De term zou kunn verwyzn noa de jute-industrie in dien tijd ([[Vlasverwerkienge#Broakn en zwiengeln|krootn]] = vlasofvol).
Moa de noame verwyst verzekers noar e spotbenoamienge vo de parochie die in de lokoale volksmound ols veroarmoed en dus krottig wierd anzien. De rykere burgerye weunde surtout in de binnenstad.

‘t Woord wordt  vo ‘t êest vermeld in 1864 in ‘t Brugs weekblad ''’t jaar 30'' van [[Guido Gezelle]] en ‘t wordt gebruukt deur e geldschieter die de kerke ip d' O.L.Vrouweparochie mee ielp financiern en oundertêkende me ''Krottenier''. In loatere joargangn van ''’t jaar 30'' wordt er e ''Baron de St.-Georges de Krottegem'' vermeld  (=brouwer Rodenbach-Mergaert).

Ip 4 september 1873 krêeg Krottegem achter e petitie zyn eigen parochie, de O.L.Vrouweparochie.

In de [[Belle-Epoque]]-periode rakte de wyk mêer en mêer bebouwd want d’r kwoamn e hêel dêel stroatn by surtout me noamn uut den industrie, lik de Gieterijstroate, Spinnersstroate, Nijverheidsstroate, Fabrieksstroate…Moa d’r wos ôok e dêel van de wyk die landelik gebied bleef met een oarme bevolkienge.

Met den [[Eestn Weireldoorloge]] is  Krottegem styf zwoar getroffn. D’r woarn nog moa 461 uzen die beweunboar woarn vo 2000 menschn. Doarom wierdn d’r tydelik barakkn gezet. In da joar is de weunwyk ''Batavia'' ipgericht. ‘t Wos d’êeste tuunweunwyk in België. Die wykn wierdn ''de begynhoovn van ‘t proletarioat'' genoemd. In dien tyd is ôok ‘t Mandelkwartier gebouwd deur de bouwmoatschappy ''De Mandel''.

Ook d’economische crisis in de joarn ’30 en de [[Twiddn Weireldoorloge]] woarn moeilike periodes moa toch ist er ossan e socioal-cultureel leevn gewist me vele volksspelen en kerremessn.

[[Categorie:Roeseloare]]

[[nl:Krottegem]]
