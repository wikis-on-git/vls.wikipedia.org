{{plat|Ypers}}
{{Taxobox
|afbeelding=Hen 0001.jpg
|afbeeldingtekst=E kiekn te lope
|rijk=[[Animalia]] (Beestn)
|stam=[[Chordata]] (Chordabeestn)
|klasse=[[Aves]] (Veugels)
|orde=[[Galliformes]] (Hoenderveugels)
|familie=[[Phasianidae]] (Fazantachtigen)
|geslacht=[[Gallus]]
|ondergeslacht=[[Gallus Gallus]] (Bankivakiekns)
|w-naam=Gallus Gallus Domesticus
|auteur=[[Linnaeus]]
|datum=1758
}}

'''Enn''' of '''kiekns''' zyn veugels uut de famille van de [[fazante|fazantn]] die deur stief vele menschn oedn zyn voe nunder eiers, voen up 't eetn of geweune omdanze schône zyn. 't Bestoan stief vele rassn, mo verzeker komn z'ollemoale vors van e sôorte veugel uut Zuud-Ôost-Aazje, 't bankiva-oen.

't Vintje noemn ze en oane. 

==Uutzicht==
Enn zyn loopveugels die nie goed kunn vliegn. Z'en grôte pôotn, lelln oender nundern bek en e kam. Mêestol zyn die lelln en nundern kam rôod, mo 't zyn oek sôortn woavan danze wit of zwort zyn. 

Oans en mêestol mêer kleur en e langern steirt. Ze zyn mêestol oek grodder en an nunder pôotn angn der spôorn.

De kieksjes zyn wit, gilf, bruun, grysd of zwort of e kombienoasche dervan.

Vaneigens angt olles of van 't ras.

==Vôortplantienge==
En enne legt 't grotste stik van 't joar eiers, mo 't mêest van ol an de doagn lank zyn (in zomer dus). 't Moe gin oane bie zittn voen eiers t'en. Aj d'eiers ossan wegpakt, god en enne nie broedn (dasse oek ollêne doet atter en oane bie zit) en bluuf ze leggn.

Asse begunt te broedn (up mêerder eiers), deur et 21 doagn vôorn anze uutkomn. 't Moment dat kieksje e gat ku pekkn in 't ei, toene zeggn ze doateegn dat ei ekipt is. 

In legbatteriejn pakkn ze d'eiers weg van oender d'enne voen z'uut te broedn in e broedmachine. 

==Eiers==
Oloewel dan de mêeste eiers upeetn zyn deur de menschn, dien z'in d'êeste plekke voe de vôortplantienge. Ze bestoan in e masse verschilnde kleurn, mo d'eiers daj ku koopn zyn mêestol wit of bruun. 

Vanbinn zit er e dorre (die dient voe teetn voen't kieksje) en eiwit. Lucht oaln ze uut e luchtbelle die oek oender de schelpe zit.

Eiers zyn gezoend, mo lyk met olles meug je der nie te vele van eetn, omdatter wel vet in zit. Eiers kunn up e masse maniern grêed edoan (klutsn, roern, art en zochte ekokt, pocheern,...).  

==Leevnswyze==
By menschn tuus zittn kiekns mêestol in e pling en ze sloapn in e kot, mêestol inericht me stokkn woa danze up sloapn (sommigte temme sôortn sloapn nog ossan liefst buutn in boomn (lyk kukkelenn, die nog wilder zyn dan geweun enn)).

Mêestol oen de mêeste menschn en oane met êentig enn. 

===Teetn===
Enn eetn verre olles. De mêeste enn krygn terwe of tuskôorn, mo 't zyn oek vele menschn die overschot van teetn geevn (patatn, groonsels,...). Z'eetn oek oltemets vlêes. 't Gebeurt oek da kiekns makoar dôodpekkn.

An kiekns geevn z' oek vele schelpn of aar diengn woa datter vele kook inzit, danze nôdig en voe de schelpe van nunder eiers te kunn moakn. Anze nie enoeg kook binnkrygn, kut gebeurn dan eiers gin schelpe mor ollêne e vliezetje. Ze klappn toene va wiendeiers.

[[Categorie:Oene]]
