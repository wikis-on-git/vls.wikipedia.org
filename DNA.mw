'''Desoxyribonucleïnezuur''', by de mêeste minsn beter gekend onder zyn ofkortienge '''DNA''' es et erfelyk materioal van olle leevnde weezns.

==Scheikundige soamnstellienge==
[[Image:DNA chemical structure.svg|thumb|right|300px|De chemische structure va DNA]] 
DNA es ipgebouwd uut verschillnde bouwstêenn, de nucleotiedn. Een nucleotiede es ip zyn beurt ipgebouwd uut 3 bouwstêenn: de fosfoatgroep, nen vuufoekign suuker (2-deoxyribose), en een boase. Der zyn 4 sôortn boasn: twêe purines (bestoande uut nen dubbel aromoatische ring) adenine (A) en guanine (G), en twêe pyrimidines (bestoande uut êene aromoatische ring): cytosine (C) en thymine (T). De lange keetn dat er ozô gevormd weird, vormt nen dubbele helix woarin dat twêe DNA-keetns in een spiroalvorme udder rond elkoar windn. Normoal vormn de twêe strengn een rechtsschroevige dubbele helix (A-DNA en B-DNA), moar in sommige vormn ze nen linksschroevign helix (Z-DNA). Belangryk om ip te merkn es da de twêe strengn in een verschillende richtienge goan: de richtienge van nen DNA keetn weird aangeduud deur de anhechtienge van de fosfoatgroep an de suuker (ofwel an de 5' [[koolstof]], ofwel an de 3' koolstof), en deurda da nie symmetrisch es, eit nen keetn een bepoalde richtienge. Normoal weirdt die richtienge angegeevn van de 5'-kant noa de 3'kant. En bie nen dubbele helix zie je die keetn in antiparallel teegnover elkoar stoan.

Der bestoan ôok specioale vormen van helices: triple helices en quadruple helices zyn ôok gekend<ref>[http://www.ncbi.nlm.nih.gov/sites/entrez?Db=pubmed&Cmd=ShowDetailView&TermToSearch=8781231&ordinalpos=6&itool=EntrezSystem2.PEntrez.Pubmed.Pubmed_ResultsPanel.Pubmed_RVDocSum Parallel and antiparallel (G.GC)2 triple helix fragments in a crystal structure. Science. 1996 Sep 20;273(5282):1702-5.]</ref>. 

==De boasevormienge==
[[Image:GC DNA base pair.png|thumb|right|300px|De G-C boasepoarienge, mè twêe woaterstofbruggn]]
[[Image:AT DNA base pair.png|thumb|right|300px|De A-T boasepoarienge, mè twêe woaterstofbruggn]]
Et ôofdprincipe van de genetische overdracht van het erfelyk materioal angt of van nen belangrykn eignschap van de boasn: twêe boasn poarn met elkoar bie de vormienge van de dubbele helix en geevn ozô de stabiliteit en vorm an de helix. Moar ze doen da nie willekeurig: A vormt mè T een poar deur twêe [[woaterstofbrugge|woatestofbruggn]], en G vormt 3 woaterstofbruggn mè C. Der zyn ôok specioale vormn van boasepoarienge: [[Hoogsteen]] en reverse-Hoogsteen boasepoarienge, woarbie da de 'lange' kant van de purines gebruukt weirdn voo poarvormienge. Mè die poarvormienge keun de specioale triple en quadruple helices gevormd weirdn.

==DNA als erfelyk materioal==
===Replicoatie===
Replicoatie es et process woarbie da et DNA gekopieerd weirdt. Da gebeurt deur et uutêengoan gelik een tirette van de dubbele helix. Bepoalde [[enzyme]]s, [[DNA-polymerase]]s genoamd, keun nieuwe nucleotiedn an de inkele strengn angn. en ier zie je het belang van de specifieke boasepoarienge, want an nen A kan't er allêne ne T gehangn weirdn (en omgekêerd), terwyl da er allêne moa nen G kan gehangn weirdn an ne C (en omgekêerd). Achter de replicoatie ei je dus twêe identieke kopien van de ôorspronkelyke helix.

Replicoatie treedt ip by de celdêlienge ([[mitose]]) en es nôdig om van êen celle, twêe celln te keun moakn mè dezelfde genetischn inoud.

===Transcriptie===
Transcriptie, of oflezienge, es et proces woarbie da het DNA ofgeleezn weirdt, en tot een vertoalienge leidt va [[proteine]]s. Da gebeurt me behulp van zogenoamde [[transcriptiefactoorn]]. Het DNA weirdt ofgeleezn en vertoalt in een [[mRNA]],da getransporteerd weirdt vanuut de [[celkern]] (woar da DNA oltyd inzit) noar et [[cytoplasma]]. Doar weirdt et vertoald ([[translatie]]) in proteine mè de ulpe van [[ribosoomn]].

==Genetische code==
[[Image:RNA-code AZ-codons.gif|thumb|right|300px|De genetische code]]
Der zyn 20 natuurlyke [[aminozuurn]], moar der zyn moar 4 verschillnde boasn die keun vertoald weirdn. Oe lost de natuur da probleemn ip? Gemakkelyk, deur 1 aminozuur gelyk te stelln an 3 boasn, want ozô kryg je 64 (4 x 4 x 4) combinoaties. Een combinoatie van drie boasn weirdt een [[codon]] genoemd. Moar wein der nu tevele, goa je zeggn. Inderdoad, de genetische code es gedegenereerd, wa da wil zeggn dat meerder combinaties tot etzelfde resultoat kan leidn. Da gebeurt mêestal in de derde positie. Zô keun je [[alanine]] bekoomn deur de combinoatie GCT, GCC, GCA en GCG. Der zyn ôok nog een aantal specioale codes voo de start en et ende van een transcriptiepunt (start codons ATG en GTG en stop codons TAG, TGA en TAA). Het startcodon es een specialleke, omdat et ôok codeert voo [[methionine]], zooda in theorie ieder proteïne mè een methionine zoe moetn startn.

==Vôorkoomn van DNA==
DNA zit bie olle [[eukaryoot]]n in een specioale dôorvôorn ontwikkeld cel[[organel]]: de celkern. Ieder organisme eit zyn eign aantal boasn, de mins eit bievoorbeeld 3.000.000.000 boasepoarn in zyn DNA. O je weet da de gemiddelde afstand tussn een boasepoar ongeveer 3.5Å es (of 3.5 x 10<sup>-10</sup>meiter), ton keun je zelve uutreeknen da ieder celle ongeveer 1 meiter DNA eit! En da voo ol de miljoenn celln woaruut da de mins es ipgebouwd. Der moetn dus efficiente verpakkiengsmaniern zyn voor het DNA. Da zyn de [[chromosoom]]n, de mins eit er 46 van en doarin es het DNA gewondn rond [[nucleosoom]]n om ozô chromatine te vormn, da ip zyn beurt nog ne kêe verpakt weirdt tot chromosoom.

== Referensjes ==
<references />

[[Categorie: Biologie]]

[[nl:DNA]]
