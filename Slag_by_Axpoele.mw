[[Ofbeeldienge:Axpoele.JPG|thumb|right|300px|Gedenkkruus die erinnert an de Slag by Axpoele.]]
De '''Slag by Axpoele''' was de veldslag tussn [[Diederik van den Elzas]] en [[Willem Clito]] (ook soms Willem van Normandië genoemd) ip [[21 juni]] [[1128]].  Axpoele is teegnwoordig een gehuchtje van [[Ruuslee]].

== Anleidieng ==
Den [[2 moarte|2de moarte]] van [[1127]] wierd [[Karel den Goein]] vermôord in de [[Sint-Donoaskerke]] in [[Brugge]].  Omdat ie gin ipvolgers aad dude de keunink van [[Frankryk]] ip 23 moarte den Normandiër Willem Clito an ols nieuwen [[groaf van Vloandern]]. Da was styf tegen de goeste van de Vlamse steedn Brugge en [[Gent]] en zynder benoemdigen Diederik van den Elzas ols nieuwen groaf.  Dodeure kwaamn d'r verschillige veldslagen.

== Willem wint de slag ==
In de Slag by Axpoele olde Willem Clito de overwinninge omdat ie den dag te vôren ol een terringverkenninge a kunn doen en omdat ie te weetn was gekommn da Diederik me oungeveer 300 ridders was en oungeveer 1500 man voetvolk.  Willem Clito aad oungeveer 450 ridders en ook vele voetvolk en z'n taktiek was dat ie een dêel van ze mannen achter een euvel wegstak vor ip een beslissend moment toet grôte surprise van Diederik an ’t gevecht te loaten meedoen. Diederik kost ip tyd vluchten.

== De gevolgen ==
Willem Clito wierd een moand loater binst et beleg van Oalst gedôod en azo wierd Diederik van den Elzas toch den ipvolger van Karel de Goede. ’t Was den êeste kè dan de Vlamse steedn under wille kosten ipleggen in een politieke kwestie.

[[Categorie:Veldslag in de Lege Landn]]
[[Categorie:Veldslag in de 12e eeuwe]]
[[Categorie: Ruuslee]]
