De '''Slag by Axpoele''' was de veldslag tuss’n [[Diederik van den Elzas]] en [[Willem Clito]] (ook soms Willem van Normandië genoemd) ip [[21 juni]] [[1128]].  Axpoele is teg’n woordig een gehuchtje van [[Ruuslee]].

Den [[2 moarte|2de moarte]] van [[1127]] wer [[Karel de Goede]] vermôord in de [[Sint-Donoaskerke]] in [[Brugge]].  Omdat ie gin ipvolgers aad duude de keunink van [[Frankryk]] ip 23 moarte den Normandiër Willem Clito an ols nieuwen groaf van [[Groafschap Vloandern|Vloand’ren]].  Da was stief tegen de goeste van de Vlamse stee’n Brugge en [[Gent]] en ziender benoemdigen Diederik van den Elzas ols nieuwen groaf.  Dodeure kwaam’n der verschill’nde veldslagen.

In de Slag by Axpoele olde Willem Clito de overwinninge omdat ie den dag te vôoren ol een terringverkenninge a kunn’n doen en omdat ie tewet’n was gekomm’n da Diederik me oengeveer 300 ridders was en oengeveer 1500 man voetvolk.  Willem Clito aad oengeveer 450 ridders en ook vele voetvolk en zun taktiek was dat ie een dèèl van ze mannen achter een euvel wegstak vor ip een beslissend moment toet groate surprise van Diederik an ’t gevecht te loaten meedoen.  Diederik kost gelukkig ip tyd vluchten.

Willem Clito  wer een moand loater binst et beleg van Oalst gedôod en azo wer Diederik van den Elzas toch den ipvolger van Karel de Goede.  ’t Was den èèste kè dan de Vlamse stee’n under wille kosten ipleggen in een politieke kwestie, mo zeker nie de latste kè.
