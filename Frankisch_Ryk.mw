[[Ofbeeldienge:Frankish_Empire_481_to_814-en.svg|thumb|'t Frankisch Ryk van 481 tout 814]]
[[Ofbeeldienge:Franks expansion.gif|thumb|Expansie van 't Frankisch Ryk]]

‘t '''Frankisch Ryk''' (Latyn: ''Regnum Francorum'') was e keuninkryk in West-en Middneuropa dat deur de [[Frankn]] besteurd wierd tusschn de 5e en de 9e eeuwe.

Volgns ’t Frankisch recht most, achter d’n dôod van de keunink, ’t Ryk ossan verdêeld wordn ounder de verschillige zeuns, wa dat ’n enormn invloed had ip de verdere geschiedenisse van ’t gebied.

==De Frankn==
De Frankn woarn oorsprounkelik e verzoamelienge van Germoansche stammn  ten oostn van de Reyn. Ze begostn ol van ‘t joar 257 ‘t groundgebied van ‘t [[Romeins Ryk]] binn te volln. 

Theodosius I was keizer van ‘t Romeins Ryk van 379 tout 395. Achter z’n dôod in 395 wierd ’t Ryk were, en nu definitief, gesplitst in e [[West-Romeins Ryk]] en 'n Oost-Romeins Ryk of Byzantyns Ryk. ’t West-Romeins Ryk bleef bestoan tout in 476.

’t Romeins besteur begost z’n macht te verliezn deur ’n hoop invoasies. In 406 wierdn z’overspoeld deur verschillige Germoansche stammn lik Bourgondn, [[Sueevn]], Vandoaln, Alaann en Sloavische stammn, die under definitief in Gallië installeerdegen.
Vo de Vlamsche kust dookn d’r Saksische en Angelsche piroatn ip en de Gootn wierdn uut Silizië en Slovakeye verdreevn deur de Hunn (nomaadn uut Centroal Azië o.l.v. Atilla) en de Visigootn.

In 476 wierd de latstn West-Romeinschn keizer, Romulus Augustulus ofgezet deur Odoaker, barboar en commandant van de Germoansche ulptroepn. Odoaker wierd uutgeroepn tout keunink van
[[Itoalië]].

==De Meroviengers (481-751)==
In 447 kwam [[Merovech]], grôotvoader van [[Clovis I]], an de macht. Van hem komt de noame van de dynastie van de [[Meroviengers]]. Achter d’n dôod van z’n zeune Childerik I in 481 volgde Clovis hem ip. Clovis èt ol de Frankn ounder êen leider verênigd. 

==’t Frankisch Ryk (486-843)==
[[Ofbeeldienge:Division of Gaul - 511.jpg‎|thumb|De verdêlienge van Francië achter Clovis’ dôod (511)]]
[[Ofbeeldienge:Division of Gaul - 561.jpg‎|thumb|De verdêlienge van Francië achter Chlotharius I's dôod (561)]]
[[Ofbeeldienge:Partage de l'Empire carolingien au Traité de Verdun en 843.JPG|thumb|De verdêlienge van 't Frankisch Ryk achter 't Verdrag van Verdun]]
In 486, tien joar achter ’t ofzettn van keizer Romulus Augustulus, versloeg [[Clovis I]]  Syagrius, de latstn Romeinschn gouverneur in ’t Noordn van Gallië, en van ton begost officieel de periode van ’t Frankisch Ryk. ’t Nieuw dêel van zyn Ryk wierd Neustrië (‘t nieuw land) genoemd en 't oud ôorsprounkelik gebied Austrasië (‘t ôostelik land). Hêel ’t gebied van Gallië krêeg nu de noame "Francië".

In 496 liet Clovis hem doopn en wierd ’t Christndom de stoatsgodsdienst. Doadeure kwoamn uze streekn in de volgnde eeuwn mêer en mêer ounder invloed van ’t katholiek gelôof.

Achter Clovis’ dôod wierd Francië verdêeld ounder zyn vier zeuns, die under hoofdsteedn in nôordôost Gallië han: Theuderic I in Reims, Chlodomer in Orléans, Childebert I in Parys, en Chlotharius I in Soissons.

Ounder under regeriengn wierdn de Thüriengers (532) en de [[Bourgondiërs]] (534) by ‘t Frankisch Ryk gevoegd.

’t Feit dat ’t Ryk ossan most verdeeld wordn ounder de verschillige zeuns, verzwakte ’t keuninklik gezag. Van de zesde tout de achtste eeuwe is ’t Frankisch Ryk verschillige keern verdêeld en were verenigd. ’t Is moa met de nieuwe dynastie, de [[Karoliengers]], dat de êenheid were hersteld is. Ounder [[Karel den Grôotn]] (768-814) en [[Lodewyk den Vroomn]] (814-840) kwam ’t Frankisch Ryk were an zyn toppunt.

De Merovingsche keuningn krêegn ossan minder te zeggn deur enigte styf jounge en zwakke keuningn en uuteindelik paktn de [[Hofmeier]]s in de 7e eeuwe de echte macht over.

==De Karoliengers (751-987)==
De noame van de dynastie van de [[Karoliengers]] komt van Karel Martel, de voader van Pepeyn den Kortn. Karel Martel was de ounwettige zeune van Pepeyn II van Herstal, Hofmeier en de feitelikke leider van Austrasië. In 751 zette Pepeyn den Kortn, met de steun van de paus, de latstn Merovingischn keunink Childerik III an de kant en liet hemzelvn tout keunink uutroepn.

O Pepeyn den Kortn stierf in 768 gink z’n keuninkryk, da ’t sterkste van West-Europa was, noa zyn twi zeuns Karel en Karloman, moa Karloman stierf ol in 771 en doadeure kwam hêel ’t Ryk in handn van Karel den Grôotn.

Zyn besteur was g’inspireerd  ip de klassiekn oudheid en ip [[Kestdag]] 800 liet ‘n hem deur paus Leo III in [[Rome]] tout keizer krôonn.  Zyn ênigstn overgebleevn zeune, [[Lodewyk den Vroomn]] volgdeg hem ip en wierd in 816 in Reims tout keizer gekrôond. 

In 843, by ‘t [[Verdrag van Verdun]] wierd ’t Ryk verdêeld ounder zyn drie zeuns: Karel II of [[Karel den Kletsn]] krêeg [[West-Francië]], [[Lodewyk den Duuts]] [[Oost-Francië]], en [[Lotharius I]] [[Middn-Francië]].

[[Categorie: Frankisch Ryk]]

[[br:Impalaeriezh ar Garolingidi]]
[[ca:Imperi Carolingi]]
[[cs:Franská říše]]
[[da:Frankerriget]]
[[de:Fränkisches Reich]]
[[en:Francia]]
[[es:Imperio Carolingio]]
[[fi:Frankkien valtakunta]]
[[fr:Empire carolingien]]
[[fy:Frankyske Ryk]]
[[he:האימפריה הפרנקית]]
[[hu:Frank Birodalom]]
[[ja:フランク王国]]
[[nl:Frankische Rijk]]
[[ro:Imperiul Carolingian]]
[[ru:Франкское государство]]
[[sl:Frankovsko cesarstvo]]
[[sr:Франачка]]
[[sv:Frankerriket]]
[[zh:法兰克帝国]]
