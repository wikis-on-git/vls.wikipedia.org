'''Freddy Maertens''' ([[Nieuwpôort]], [[19 februoari]] [[1952]]) wos e Vlamschen [[coureur]] die prof wos van 1972 toet 1987. 't Wos e goein sprinter met oungejôord vele macht. 

==Carrière ==
* Freddy Maertens begoste ze profcarrière by Flandria. In de joar'n '70 wos dat êen van de sterkste ploegn in 't peletong. Tope mè [[Marc Demeyer]] en [[Michel Pollentier]] vormde Maertens de Drie Musketiers. 
* In 1973 wos Maertens bykan weireldkampioen. Moa 't wos boel tussche nem en [[Eddy Merckx]] in de finale, en ezo koste Felice Gimondi win. Sedertieje kwam et nôoit ne mè goed tusschen Eddy en Freddy.
* Maertens wos een êeste kè [[Weireldkampioenschap (koers)|weireldkampioen]] in 1976. 
* Freddy ed 3 kêers meiedoan a 'n [[Rounde van Vrankryk|Tour de France]] en en ed 15 etappen gewon. In iedern Tour wontn de groen [[boai]] van 't punteklassement. In 1976 woun Maertens 8 rittn. Dat kostn d'r 9 zyn (en een absoluut recor), moar en et 1 etappe wegegeevn an Esclassan van Peugeot.
* In de [[Rounde van Spanje]] van 1977 wosn leider van 't begun toet 't ende. En e woun toen oek 13 van de 19 etappn. 
* In de [[Rounde van Italie]] van 1977 wont ie 7 ritten. Moa jammer genoeg is 'n gevoaln. De breuke an ze pols wos 't begun van 't ende. 
* In 1979 en 1980 woun Maertens olêne nog moa kermeskoersen. 
* In 1981 wos Maertens by Boule d'Or olmettekè were beter, moa 't deurde niet lange. Da joar wontn wel 5 etappen in de Tour. En in 't najoar wostn voe de 2de kè weireldkampioen. In e sprint versloeg Freddy magistroal Beppe Saronni en Bernard Hinault, toch gèn sukkeloars.
* In 1987 stoppnde mè koersn.

==Trivia== 
* Vriendn en vyandn van Freddy noemn nem ouk soms "Lippe". 
* In tyde van Freddy Maertens moestej kiezen: ofwel wos je fan van Maertens, ofwel van Eddy Merckx. 't Wos 't een of 't ander. En ouk mè [[Roger De Vlaeminck]] adde Maertens dikkers ambras. In de Rounde van Vloanderen van 1976 wilnde ni ounderdoen voe De Vlaeminck. Ze zaatn olletwêe in de kopgroep... e ze lietn nunder uutzakken omda ze nie kustn verdroagn da 'n andern gienk win. 
* Freddy Maertens is êreburger van [[Middelkerke]]. 
* Je werktege van 2001 tout januoari 2008 in 't [[Nationaal Wielermuseum]] van [[Roeseloare]] en vanof 1 februoari 2008 vo ‘t ''Centrum Ronde van Vlaanderen'' in [[Oudenoarde]].
* Op 't ende van juli 2006 a Maertens meiedoan an de Gentlemenrace, e koers in Oalst voer oude coureurs. 's Anderdoags èn z'em moetn wegvoeren no de klinikke: e wos slicht ekommn (ertekloppiengn). J'oad em verzekers e bitje eforceerd e ni enoeg etraind.

[[Categorie:West-Vlamsche coureur|Maertens Freddy]]
[[Categorie:Roeseloare|Maertens Freddy]]

[[da:Freddy Maertens]]
[[de:Freddy Maertens]]
[[en:Freddy Maertens]]
[[es:Freddy Maertens]]
[[fi:Freddy Maertens]]
[[fr:Freddy Maertens]]
[[it:Freddy Maertens]]
[[ja:フレディ・マルテンス]]
[[nl:Freddy Maertens]]
[[no:Freddy Maertens]]
[[pl:Freddy Maertens]]
[[sv:Freddy Maertens]]
