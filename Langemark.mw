{{wiu|Integroatie nôdig met artikel in [[Langemark-Poelkapelle]]}}

Langemark is e prochie in West-Vloandern. t' bestoat ol siens ongeveer 450 n.C. t' is altid e klein centrum in de Westoek gebleevn. In de dorpskerne weun der ongeveer 5000 inweuners. Bie Langemark hoorn der oke nog twee wikn: Madoone en Sint-Julies . In 1971 fusioneerde Langemark met Bikschote en in 1977 met Poekapelle, en na veel protest van de Poekapellenaeren werd de nieuwe gemeente uiteindelik Langemark-Poekapelle genoemd.

De 65 meiters hoge torre van de Sint-Pauluskerke komt goed tot uitinge op het schoone marktplinsche met oge platanenboomn, waarrond de stroatn nog ossa met kasitsesteen zijn angeleid. idre woensdagvornoene is ter ier nog markt.

Vroeger ad Langemark een buurtspoorweg verbindinga met Roeseloare en lag het op de spoorverbindinge tussen Oostende en Armentières, op spoorlijne 63 tussen Ipper en Toerhoet. de statie is tot op heden gebrukt als kazerne van de pompiers, mo achter de bouw van een nieuwe kazerne in 2006 kommet het waarschienlik leeg te stoan.

Langemark is ook het Baeckelandt-prochie. iddere drie joar viert men ier de Baeckelandtfjeesten. Historisch was Ludovicus Bakelandt bist de Fransche Bezettinge de leider van een beruchte bandietebende, die loater geromantiseerd werd. ne werd ontoofd up de markt van Brugge.

Langemark et ook een bekend jeugdus: De Flodder.
==Oorlogsgeschiedenise==
Bie de meeste menschn stoat Langemark meest bekend voe zi Dutchse Militaire Begraafplekke, t Studentenkerkof ut 'n Eestn Weereldoorloge. In dien oorloge ad Langemark zwoar te lieden, t lag namelijk pal op de frontlinne. t' bleeft der nietn overiend stoan.

Oeder de schrifwizze Langemarck is t dorp voorol gekend in de Fransche en ingelsche krigsgeschiedenisse vanwege de veldslaagn in november 1914. In Dutsland ontstond een ware mythe roend t woord Langemark na volsche zegebulletins van het leger over heldhaftige gevichten van joenge Duitsche soldoatn. De gevichten adn eerder plekkegevondn tussen Noordschote en Bikschote mo Langemark was gekoozn omdat e zo Duts kloenk. In de Duitsche schooln werdn de heldn van Langemark vereird en er werdn gedinkdagen geoeden en monumentn opgericht. Hitler, die nog bie Ipper gestationeerd gewist wos, tak deze heldenvereringe over en noemde zizelvn ook een Langemarck-stridder. Loater werd het Vlamsch Legioen als stormdevisie Langemarck an t oostfroent ingezet.

Op 22 april 2005 wost precis 90 joar geleedn dat in die gemeente, en da voe d' iste kji in de weereldgeschiednisse , op groote schale een chemikn aanvol wos uitgevoerd. De Dutschers gebruktn chloorgoaze dat met de wind mee gink in de richtinge van de geallieerde troepn. Verrast deur t succes greepn de Dutschers echter nie de kansse om deure te stoten en zo Ipper in te nimn.
