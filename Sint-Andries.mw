{{Infobox Belgische deelgemeente|
|kaart1=[[Ofbeeldienge:Sint-AndriesLocation.svg|280px]]
|naam= Sint-Andries
|provincie=WVLA
|gemeente=[[Brugge]]
|nb=51°12'
|ol=03°11'
|opp=20,65
|inw=19.430
|datum=01/01/2005
|dichtheid=941
|postcode=8200
|}}
'''Sint-Andries''' is e dêelgemêente va [[Brugge]].
Sint-Andries ed een groendgebied va 20,65 km² e ed 20.430 inweuners (2005). 


== De gemêente ==
't centrum van Sint-Andries ligt in feite ten zûd-westen van [[Brugge]]. Vanip de [[Markt]] in [[Brugge]] centrum ist ongeveer 3,5 kilomêeters richtienk [[De Platse]], de plekke wor dat de kerke ent gemêentehûs stoan, anders gezeid Sint-Andries centrum eigentlik. Sint-Andries kuje vanût Brugge berieken aj passêert via de Smêepoorte richtienk de [[Canada Square]] wor daje via de Gistelsche Stèènweg richtienk 't centrum van Sint-Andries goat.  
Int centrum sto der een neogotische parochiekerke gewied an Sint Andries en Sint Anna. Rechte tegnover de kerke eje de Platse, vree gekend vo ze caféetjes en zien terrastjes. 

Nie verre doavan langst de Gistelsche Stèènweg eje der oke nog de kapelle vant Boomtjie, me e woender bêeld. Doarachter liggen 't Provinsiehuus Boeverbos (de centroale administroasje van de provinsie) en de provinsjale politieschole.

In Sint-Andries eje oke nog 't stadion van de twêe voetbolclubs van Brugge: [[Cercle Brugge]] en [[Club Brugge]], 't [[Jan Breydelstadium]]. In 't de gebeurte dovan eje ook 't [[Olympia Zwembad]]. 


Sint-Andries kuje noh indelen in klindere wyken lik de Hermitoage, Ter Stroaten en parochies lik Blymoare, Sint-Willibrord, Sint-Boafs. Andere bezienswoardigheden in Sint-Andries zien kastêel Tudor, kastêel Beisbroek mè de volkssterrenwacht, de Chartreuzinnen, domyn de Koede Keuken met kastêel Cateline en d'[[Abdy van Zeevnkerkn]].

Den Expressweg (oftewel den [[N31]])is 'n belangrieke verkêersoadere die deure 't groendgebied van Sint-Andries sniedt.  Dien ôtoroete verbiendt den zêeoavn van [[Zeebrugge]] via [[Brugge]] met de belongrieke ôtostrades gelik den [[E40]] en den [[E403]].  Langsch den Expressweg richtienk Zeebrugge viend je oke twêe gevangeniscomplexen.  Enerzieds eje den oeden gevangenisse, "de [[Refuge]]" (tegenweurdig 'n ipvangcentrum vor ûtgeprocedêerde azielzôekers). Nie verre derneffest viend je 't nieuwe complex, just gelegen tusschen de Legeweg, den Expressweg en de spôorwegge.

== Ploatselijke fauna & flora ==

Sint-Andries (en surtout Ver-Sint-Andries, voby de Platse) is e vrée groen & bosriek gebied. Jet an den ene kant roend de côté van 't kanoal en de spoorwegge [[Brugge]]-[[Oostende]] 't begin van de [[poldersch]] woar da je dus in den overgank van [[zandgroend]] nor [[klietegroend]] voral landelike gebiedn êet. 
Langsch de côté van de Gistelsche Steenweg en de Toeroetsche Steenweg viend je ip de zandigen oendergroend voral busch. Grote domiens zien de gebiedn van Beisbroek, Chartreuzinnen, Tudor en Tilleghem.
Sins ongeveer 't ende van 2005 zitten der oke were [[everzwyn | everzwyns]] an diene côté.  Noar dat schient zoeden ze oftwel geïmportêerd zien oftwel zoeden ze ûut de kanten van Nôord-Frankriek nor de busschen roend de kânten van de grenze van Sint-Andries zien gekommen. Ze zitten in feite te sjcharreln roend de busschen an de kanten van d'[[Abdy van Zeevnkerkn]], [[Loppem]] en [[Zillegem]].

== Externe koppelienge==
* [http://www.geocities.com/kroniekvansintandries/ De Kroniek van Sint-Andries]
[[Categorie:Brugge]]
[[Categorie:Plekke in West-Vloandern]]

[[en:Sint-Andries]]
[[nl:Sint-Andries]]
