De '''Vlamsche Kust''' is 't deel va [[West-Vloandern]] da an de [[Noordzee]] ligt. Z'is a-peu-près 67 kilometers lank.

==Toerisme==
Uniek an de Vlamsche Kust is het feit da 't ollemoale zandstrand'n zin. In de moand'n juli en ogustus is de kust ton ôok overspoeld mè toerist'n uut binn- e buut'nland. Mor ôok doabuut'n kom'n d'r vele menschen kiek'n nor uus woater, strange en diek'n. 't Gevolg is dat er veel appartementsgebouwen stoan, wa da sommign 'n aanslag viend'n ip de goeie smoake.  Moar neffest de bebouwde kom'n zin der ôok nog schône nateurplekken te viend'n: een aantal vôorbeeld'n zin [['t Zwin]], [['n Ooh'n Blekker]], en een aantal dunegebied'n (vôorbeeld tussch'n [[Nieuwpôort]] en [[Ôostduunkerke]]). 

Neffest nateurlike schôoneid eit de Vlamsche Kust nog andere attracties gelik '''attractieparkn''': In [[Oadinkerke]] ei je [[Plopsaland]], in [[Blank'nberge]] ei je 't [[Sea Life Centre]], en in [[Ostende]] ei je [[Earth Explorer]]. Der zin ôok twêe '''subtropische zwemparadizen''' van Sun Parks (in Ôostduunkerke en [[D'n Oane]]), vele '''jachtoavn's''' (Blank'nberge, Ostende, Nieuwpôort). In [[Knokke-Heist]] keun je golfen. In Ostende, [[Middelkerke]] en Blank'nberge ei je ôok 'n '''Casino'''.

==Verkêer==
De beste maniere vo je te verplatsen an de Kust is de [[Kusttram]]. Trengs komn an in Blank'nberge, De Panne, Ostende en Knokke-Heist.

=='t Begun==
De kust krêeg eur vorme achter een overstromienge in 1404: de Sint-Elisabethsvloed. Bie die catastrofe woar'n d'r verschillige eilandjes in de Schelde weggespoeld en 't land overstroomd. Groaf Jan Zoender Vrêes gaf ipdracht om de bestoande diek'n mè makoar te verbiend'n. En azo ontstoend de diek van Duunkerke toe 't Sas van Gent.

==Gemêenten==
Van nôord noa zuud:

* [[Knokke-Heist]]
* [[Zêebrugge]]
* [[Blank'nberge]]
* [[D'n Oane]]
* [[Brêenienge]]
* [[Ostende]]
* [[Middelkerke]]
* [[Nieuwpôort]]
* [[Koksiede]]
* [[De Panne]]

[[Categorie:Streke in West-Vloandern]]
