[[Ofbeeldienge:De la Censerie.jpg|thumb|200px|<center>Louis de la Censerie]]

'''Louis de la Censerie''' ([[Brugge]], [[7 september]] [[1838]] - [[Brugge]], [[2 september]] [[1909]]) was e [[West-Vloandern|West-Vlamschn]] architect.

De familienoame stoat in aktn ook vermeld lik ''Delacenserie'', ''Delasencerie'', ''Dela Censerie'' en ''Dela Sencerie''.

Zyn voader Louis Delacenserie was e marchang uut [[Doornik]] en loater wast ‘n annemer. 

De joungn de la Censerie studeerdege an de Brugsche academie ounder de leidienge van Jean-Brunon Rudd (Brugge, 1792-1870), die van 1830 tout an zyn dôod ook stadsarchitect van Brugge was. 

Achter zyn ipleidienge gink Louis de la Censerie in [[Gent]] werkn by Louis Roelandt, een architect die een importente plekke ad in de neoklassieke architecteure van België. Zyn  êeste ountwerpn van vo 1870 woarn ook klassiek van styl.

In 1862 et ’n de prestigieuze Prys van Rome vo architecteure gewonnen. Je krêeg een reisbeurze vo vier joar vo te goan studeern in ’t buutnland. Je gink noa [[Parys]], [[Italië]] en Grieknland. 

Je kêerdege ton were noa Brugge en in 1870, achter de dôod van Jean-Brunon Rudd, wierd ’n stadsarchitect. Je blêef die functie uutoefenen tout in 1892. (J’is ton ipgevolgd deur zyn lêerlink Charles De Wulf). Je wierd ook benoemd tout lêroare architecteure an den Academie van Brugge, woa dat ’n directeur wierd in 1889. Je was ook lid van ’t provincioal comité van de ''Koninklijke Commissie voor Monumenten''.

Je speeldege e styve grôte rolle by de restauroatiepolitiek in Brugge en je drukte zyn stempel ip ’t Brugs stadsbeeld van ’t latste quart van de 19ste êeuwe. Tegoare met e poar die van ’t zelfste gedacht woarn lik em makteget ie van Brugge e sôorte van neogotisch museum.
[[Ofbeeldienge:StadhuisBrugge.jpg|thumb|<center>Stadhuus van Brugge]]
In die neogotische styl restaureerdeget ie verschillige Brugsche gebouwn:
* d’[[Illig-Bloedbasiliek]] 
* d’ Oude Griffie 
* ‘t Tolhuus ip ‘t Jan van Eyckpling
* ‘t Gruuthusecomplex (ôost- en zuudvleugels)
* ‘t Stadhuus
* ‘t Sashuus an ‘t Minnewoater
* ‘t Postgebouw ip de Markt 
* de Poortersloge 
* de westgevel van d’[[Onze-Lieve-Vrouwekerke (Brugge)|Onze-Lieve-Vrouwekerke]] 

Je voerde ook vele privé en openboare ipdrachtn uut:
* stadhuus van [[Diksmude]] 
* de normaalschole van Brugge 
* [[Oud Sint-Jan]] in Brugge
* ‘t Centraal Station van [[Antwerpn]] 
* de Sint-Petrus-en-Pauluskerke van [[Ostende (stad)|Ostende]]

Louis de la Censerie is nôois getrouwd gewist. Je weundege an de Spegelreie 15. 

J’is verzekers gestorvn an ‘n infarct (''emporté par une crise foudroyante'') en je ligt begroavn ip ‘t kerkhof  van [[Assebroeke]], vak 34/4. 

[[Categorie:West-Vlamschen architect|Delacenserie, Louis]]
[[Categorie:Brugge|Delacenserie, Louis]]

[[en:Louis Delacenserie]]
[[fr:Louis de la Censerie]]
[[nl:Louis de la Censerie]]
