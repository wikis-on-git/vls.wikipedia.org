'''Willem van Yper''' (of Willem van Lo) (ca. [[1090]] –  [[Lo]], [[24 januoari]] [[1162]] of [[1164]]), was burggroave van [[Yper]] en groave van Kent.

Je was ’n ounwettige zeune van Filips van Lo (†1104) en z’n byzit, die van geweun volk ofkomstig was en ''de dame van Lo'' genoemd wordt. Filips van Lo, de joungste zeune van [[Robrecht den Fries]], aad e versterkte vestigienge gebouwd in Lo, woa dan ôok de Augustynermonnikn in 1093 under St.-Pietersabdye (1093-1797) bouwdn. De St.-Pieterskerke is nog e stik van die abdye.

Willem trouwde met e dochter van Godfried van Leuven, de zuster van Adelheid van Leuven, die keuniginne van Ingeland was deurda ze getrouwd was me keunink Hendrik I van Ingeland.

==Zyn leevn in Vloandern==
Willem probeerde verschillige kêern zyn rechtn ols ipvolger van de [[groaf van Vloandern]] ip te eisn, omdat ’n den enigstn overlevenden noakommelink in mannelikke lyne van Robrecht den Fries was, mo dat is em nie gelukt omdat ’n gin wettige zeune was.
* 1119:  [[Boudewyn VII van Vloandern]] stierf zounder ipvolger.  Karel den Goein, die ôok e klêenzeune van Robrecht den Fries was, mo langs moeders kant, volgdeg em ip. De moeder van Boudewyn VII, Clementia van Bourgondië, a pertang vo Willem gevochtn.
* 1127: [[Karel den Goein]] stierf zounder ipvolger.  Je wierd ipgevolgd deur [[Willem Clito]], de klêenzeune van [[Willem de Veroveroare]] en Mathilda van Vloandern, ounder druk van de Franschn keunink Lodewyk VI. Willem van Yper betwistte die keuze deur em mêester te moakn van [[Veurne]], [[Kassel]], Ariën (Aire) en Sint-Winoksbergen (Bergues). Doarip trok Lodewyk VI, tegoare me [[Gervaas van Praet]] en Willem Clito, met e gewoapend leger nor Yper. D’Yperliengn lietn under binn langs de stadspôortn en ze kostn Willem gevangn pakkn. Je wierd ipgeslootn in ’t gevang van [[Rysel]]. 
* 1128: Achter den dôod van Willem Clito probeerde Willem van Yper were groaf van Vloandern te wordn, mo je verlôor van  [[Diederik van den Elzas]], die em in 1133 uut Vloandern verbande en z’n bezittiengn ansloeg. Loater krêegt ’n z’n rechtn ip ’t burggroafschap van Yper were.

==Zyn leevn in Ingeland==
Verbann  uut Vloandern trok Willem no ’t hof van Ingeland en in 1135 wierd ’n kapiteing van e Vlams eurliengnleger binst de burgeroorloge van  1135-1154, in dienst van keunink Stefanus van Ingeland. Willem was z’n rechterand en in 1141 benoemde Stefanus em, vo beweezn dienstn, tout groave van Kent. Willem stichtte doa Boxley Abbey, e Cisterciënzerklôoster (1143-1146).

==Zyn latste joarn==
Round 1155 zette keunink Hendrik II em of van z’n titel van groave van Kent en most ’n Ingeland verloatn. Je trok em were in z’n  kastêel in Lo, woa dat ’n loater gestorvn is.


In 1770 en ze z’n restn ipgegroavn en erbegroavn in ’t zudelik kôor van de St.-Pieterskerke van Lo. Reks neffest ’t altoar, in de meurnisse, stoat er e kistje met ’t gebêente van Willem van Lo.
[[categorie:Geschiedenisse van Vloandern]]

[[en:William of Ypres]]
[[de:Wilhelm von Ypern]]
[[fr:Guillaume d'Ypres]]
[[ru:Вильгельм Ипрский]]
