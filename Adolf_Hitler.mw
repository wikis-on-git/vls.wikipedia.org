[[Image:Adolf Hitler.jpg|thumb|right|Adolf Hitler]]

'''Adolf Hitler''' (Braunau am Inn in [[Ôost'nryk]], 20 april 1889 – [[Berlyn]], 30 april 1945) wos e polletieker en uutendelik de dictator van Nazi-Duutsland in 'n [[Twidd'n Weireldôorloge|Twidd'n Weireldôorlog]].
En is nôojs effectif verôordêeld, moar en is morêel verantwôordelyk acht voe de dôod va miljoen'n mensch'n, oender ander om en bie de 6 miljoen Jood'n.

== Ze jeugdjoarn ==
Adolf Hitlers familie kwam, va weerskant'n, uut Ôost'nriek. Adolf adde drie broers, een oofbroere, twe zusters en een oofzuster. Vele va nunder zien ol vroeg dôod egoan. 't Wos zeker gèn oantje de vôorst'n; e wos zelfs e bètje beschamd. Op schole kost'n redelyk goed mèj. Têekn'n wos ze grôot'n obbie. E wilde zelfs schilder kom'n, en doarom goenk'n in 1907 na [[Ween'n]]. Op d'Academie liet'n ze nem ni deure: dat affroent et'n ni goed kunn'n verteirn. In Ween'n verdient Hitler de kost mè schilderietjes e werksjes ier en doa. 
Zien haat voe Jood'n en de democrasie is doar ol begun'n; in discuusjes zegt'n ol luudop oe dat'n over de diengn peist, en atter etwie nem duft teegn te spreek'n, blaft Hitler nunder of. 

== E goein soldoat ==
Bie 't begun van 'n [[Êeste Weireldoorloge|Êest'n Weireldôorlog]] goa Hitler rechtuut bie 't Duuts leger. E lei an 't froent in de streke van Yper. In 't begun krêegn ol rap e grôte oenderscheidieng: 't Yzern Kruus 2de klas. Op 't ende van 'n Ôorlog kriegn zelfs 't Yzern Kruus 1ste klas, en dad is e stravve prestoasje voer e geweun'n korporoal lik Hitler. In [[Mêesn]] rakt'n gewoend a ze vôoroofd. Na 't schient lat'n doarom zijn oar roar volln: om de woende te verduuk'n.

== Oenderweuge na de macht ==
Achter 'n Ôorlog rakt Hitler mêer e mêer interesseerd in de polletiek. In dien tied woarn d'r nogol vele partietjes e groeperiengn die polletieke discuusjeoavend'n organiseernde. Hitler goa nar êen van de Deutsche Arbeiterpartei in 1919. E doet doar een êeste toesproake die nogol succes et, en e komt populairder met'n dag. Loater verandert de partie va noame e fusioneert met een ander partie toet [[Nationalsozialistische Deutsche Arbeiterpartei]] (NSDAP). 't Is met die partie da Hitler loater de macht goa griep'n.
In 1923 probeern ze 't met de ''Bierkellerputsch''. Dat mislukt, en Hitler vliegt de bak in. E kriegt 5 joar, moar e moet moa êen joar zitt'n. Die tied verdoet'n met 't schryvn van ''Mein Kampf'' (vertoald: mien stried). In dat boek kuj ol leezn wuk dat'n loater van tied van plan is. In de joarn '20 goat et goed me Duutsland: de economie droait were e bitje, en de menschen en genog van ol die extreme partiejn. 
Gelukkiglik voe Hitler gebeurt er in 1929 etwot vrêeds: de Beurz'n zakk'n in makoar. 't Gevolg is dat er e masse faillissement'n zin. 't Volk en et gin werk, en ze begun were te luustern na mann'n me simpliestiese oplossiengn lik Hitler. In de verkieziengn van 1932 oalt de NSDAP moa liefst 232 zetels.

== West-Vlams liedje teegn Hitler ==
Hitler wos in bykan hêel de weireld veracht, oek in [[West-Vloandern]]. Getuge doavan e West-Vlams liedje (te ziengn op de melodie van 't bekende Duutsche liedje ''Lili Marleen'').
:''Wacht moa toet van 'n zomer,''
:''je goat etwot goa zien,''
:''de Tommies zullen komen,''
:''mè nunder vliegmachien'n,''
:''mè sjukula e wittebrôod,''
:''Hitler moe dôod, die stommeklôot,''
:''med ol ze kliettebrôod, med ol ze kliettebrôod''

Verkloarieng: ''Tommies'' is de bienoame voe d'Iengelsche soldoat'n. ''Wittebrôod'': in 'n tyde van 'n Twidd'n Weireldôorlog moest'n de menschen nunder content stelln mè ersatzproduuct'n. Wit brôod bevôorbeeld wos e luxe.
