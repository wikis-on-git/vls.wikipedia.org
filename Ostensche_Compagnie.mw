Den '''Ostense Companië''' wer ip [[19 december]] [[1722]] ipgericht oender de name ‘Generale Keizerlijke en Koninklijke Indische Compagnie’.  Den oofdzet’l was in [[Antwerp'n]] en den ûtboatingszet’l in [[Ostende]].

Ip da moment was [[Vloandern|Vloand’ren]] un oenderdèèl van de Ostenriekse Nederlanden en wier ut vanût [[Ostenriek]] bestierd deur den Absburgsen keizer Karel VI.  De Companië kreeg ut monopolie vo de voart ip Afrika en Oost- en West-Indie.  Deur de iprichtienge van de Ostense Companië wilden de Vloamingen un stikstje meepikken van de ipbringsten van de stief florissante Oost-Indiëcommercie.  En da da lukte bewiest da der ip un bepaald ogenblik 58% van de té die in West-Europa werd ingevoerd in Ostende verkocht wier.  Ip wa daan ze ût China invoerden makten ze deur den band mèèr of 150% winste.  De Companië stichtte zelfs twèè kolonies: Cabelon, bie Madras, en Banquibazar, ip den oever van de Ganges.

[[Olland|D’Ollanders]], die ol geld lik sliek verdiend aan met under VOC, wilden koste wa koste de Ostense Companië saboteren.  Un Ollander die ols matroos ip èèn van de schepen van de Compnië voarde wer ter dôod verôordeeld, mor omda ter toch nog te vele under kanse waagden wer de straffe veroogd me vodien nog un antal zweepslagen in ’t openboar.  D’Ollanders en ôok verschillende factorie’n van de Companië werden deur d’Ollanders angevollen.

De Companië moest der mee stoppen oender druk van de Ollanders, de [[Iengeland|Iengelse]] en de [[Vrankriek|Franse]] die me ’t [[Verdrag va Ween'n]] ip [[16 moarte]] [[1731]] Maria-Theresia ols keizerinne erkenden, mor eisten da de Ostense Companië geliquideerd werd.

[[Categorie:Ostende]]
[[Categorie:Nieuwn tid]]
