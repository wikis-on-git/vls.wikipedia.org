''''t Oudnederlands''' es d'oudste toalfoase van et [[Algemêen Nederlands|Nederlands]] en lopt a peu près van 500 n.C. tot 1150 n.C.


==Oorsproeng==
In de vierde en vuufde eeuwe n.C. ein d'r em en poar drastische veranderiengn voorgedoane die nie t' overziene gevolgn add'n vo de platselyke toaltoestand:
*de ineenstortienge van 't [[West-Rominse Ryk]]
*de involln en uutzwermiengn van Germoansche stamm'n in West- en Midden-Europa
*de overtocht van Germoansche stamm'n ([[Angeln]] en [[Saks'n]]) vanuut Noord-Duutsland en Denemarken noa 't Iengelsche schiereiland
*de twidde of Oogduutsche klankverschuvienge die begoste by de meest zudelyk gelegen Germoan'n rond d' Alpen, en geleidelyk an uptrok noa 't noord'n

Deur die veranderiengn begost et [[West-Germoans]] sterke lokoale afwykieng'n te vertoon'n en wos d'r tegen 500 n.C. van en West-Germoansche eeneidstoale gin sproake mei. Vanof ton kunnn'n me spreek'n van [[Oudiengels]], [[Oudsaksisch]], [[Oudfries]], [[Oudoogduuts]] en [[Oudnederfrankisch]].

==Oudnederfrankisch of Oudnederlands?==
't Oudnederfrankisch bestond uut twee variantn: '''Oudwestnederfrankisch''' en '''Oudoostnederfrankisch'''.

't Oudwestnederfrankisch es de voorloper van et [[Middelnederlands]]e [[Vlams]] en [[Broabants]].</br>
't Oudoostnederfrankisch es de voorloper van et [[Limburg]]s en van de dialectn van et [[Rynland]]. Oudoostnederfrankische tekstn zyn dikkers moeilyk t'onderscheen van [[Oudsaksisch]].

Wuk es nu 't verband tusschn Oudnederfrankisch en Oudnederlands? Lyk voorloper van et moderne Nederlands komt ollene et Oudwestnederfrankisch in anmerkienge want 't Limburgs en 't Rynlands ein nie (of nauwelyks) deelgenoomn an de vormienge van et Standaardnederlands. 

Toch es Oudoostnederfrankisch meestol ook by 't Oudnederlands gerekend. En d'r es doar ne styf goein praktischn reed'n voorn: de gekende Oudnederlandsche tekstn zyn byna ollemoale in 't Oudoostnederfrankisch geschreevn. Da wos toen ook 't dialect van [[Oak'n]], et politieke en culturele centrum van 't ryk van keYzer [[Karel de Grote]] in de 9e eeuw. Vo edendoagse Duutsche filoloogn es 't nie evident om Oudoostnederfrankisch tot et Oudnederlands te rekenen.

't Meugelyk gevoar an den term Oudnederlands es dat die zoe keun geïnterpreteerd zyn lyk ne voorloper van de toale van et [[Groafschap Vloandern]] of van (en deel van) de [[Nederland'n]]. Moa van Vloandern of de Nederland'n wos d'r tusschn 500 n.C. en 1000 n.C. elegansn gin sproake. Oudnederfrankisch moetn me nie associeern mei en stoatkundige eeneid moa wel mei de toale van de Frankische stamm'n, vanof 500 n.C., die nie an de [[Oogduutsche Klankverschuvienge]] ein deelgenoomn. Under ryk (et <i>Frankenryk</i>) log verpreid over wuk da nu Belgje, Nederland, Luxemburg, Vrankryk en Duutsland es.

Da stoat toen nog los van de vroage woa da in de vroege middeleeuwn de grenze lag tusschn et [[Nederfrankisch]] en et [[Middelfrankisch]] da wel deelnam aan d'Oogduutsche Klankverschuvienge en doarom deel uutmakte van et [[Oudoogduuts]].

==Geogroafische spreidienge==
[[Ofbeeldienge:Kaartfransvlaanderen.jpg|thumb|right|Germoans-Romoanse toalgrenze in de vroege middeleeuwn]]

De vroage es dus woa da 't Oudnederlands juuste gesprook'n è gewist. Eigentlyk es da nog oessan e groot radsel. De [[Frank'n]] (die van [[Clovis]]) sproak'n e Germoans dialect, et '''Frankisch''', en ield'n heel [[Gallië]] bezet. Moa da wil absoluut nie zegg'n da heel Gallië toen Frankisch of Oudnederlands sprak. Want de Rominsche soldoatn woarn wel were verdreevn na Rome, veel welgestelde Galliërs add'n de maniern van leev'n en de toale van de Rominsche bezetter overgenoomn, surtout in 't zuud'n. 

En zyder woarn nie van plan da zo moa te verandern, want de Rominse cultuur stond nog oessan in oog anzien, ook by de Germoan'n die under gewunten zels dikkers overpaktn. 

Toalistorici goan d'r van uut da ollene moa de bevolkienge in 't noord'n van Gallië overwegend Germoans goat gewist ein, en da de geromaniseerde zudelyke inweuners nooit et Frankisch overgepakt ein. Integendeel, de Germoans-Romoanse toalgrenze es de komende eeuwn bluuvn upschuuv'n na 't noord'n.

Ze leid'n dat of uut 't feit da 
#je ollene in 't noord'n van [[Vrankryk|Vrankryk]] ne boel oude pleksjes vindt die e Germoansche noame ein
#d'r moa letter Oudfransche woord'n zyn die nen Frankischn (Oudnederlandschn) oorsproeng ein

==En poar toalkenmerk'n==
{| style="border-spacing:0px;margin:0px -8px"
<!-------------------------------------
Ier begunt de kolonne lienks
---------------------------------------->
|class="MainPageBG" style="width: 50%; border: 1px solid #cedff2; background-color: #ffffff; vertical-align: top" | 
<div style="margin: 12px 48px; text-align: left;">
{| width="100%" cellpadding="2" cellspacing="50" style="vertical-align:top; background-color:#ffffff" 

===uutvol van intervocoale h===
*ONed. ''a'' ↔ Got. ''ahva'' (water)
*ONed. ''fē'' ↔ Oudsaks. ''fehes'' (vee)
*ONed. ''sian'' ↔ Got. ''saihvan'' (zien)


===uutvol van h anlautend voor consonant===
*ONed. ''ruopan'' ↔ Got. ''hropan'' (roepen)
*ONed. ''wat'' ↔ OEng. ''hwæt'' (wat)


===th wordt d===
*ONed. ''tant'' ↔ OEng. ''toþ'' (tand)
*ONed. ''bruder'' ↔ Got. ''broþar'' (broeder)


===f wordt v===
*ONed. ''vogala'' ↔ Got. ''fugls'' (vogel)


===ft wordt ht===
*ONed. ''sahti'' ↔ OEng. ''softe'' (zacht)
*ONed. ''ahter'' ↔ OHgDu. ''after'' (achter)
|-
|}
<!-------------------------------------
Ier begunt de kolonne reks
---------------------------------------->
|class="MainPageBG" style="border:1px solid #cedff2; background-color:#ffffff; vertical-align:top"| 
<div style="margin: 12px 48px; text-align: left;">
{| width="100%" cellpadding="2" cellspacing="1" style="vertical-align:top; background-color:#ffffff; "

===diftong ai wordt lange e voor r/w, anders ei===
*ONed. ''sēo'' ↔ Got. ''saiws'' (zee)
*ONed. ''mēro'' ↔ Got. ''mairra'' (meer)
*ONed. ''stein'' ↔ Got. ''stains'' (steen)


===diftong au wordt lange o voor r/h, anders ou===
*ONed. ''hōren'' ↔ Got. ''hausjan'' (horen)
*ONed. ''ouga'' ↔ Got. ''augo'' (oog)


===lange e wordt diftong ie===
*ONed. ''hiera'' ↔ Got. ''hēr'' (hier)


===lange o wordt diftong uo===
*ONed. ''fuot'' ↔ Got. ''fōtus'' (voet)
|}
|}

==Oudnederlands Woordenboek==
't '''INL''' ''(Instituut voor Nederlandse Lexicologie)'' es en poar joar geleed'n begunn'n mei 't inventariseern van olle Oudnederlands materioal om da te verwerk'n in ne Oudnederlandschn woord'nboek. De publicoasje es voorziene voor 2008.

't Ondertusschn verzoamelde '''Corpus Oudnederlands''' es on-line vry te roadpleeg'n up de website van 't INL (zie [[#Externe koppeliengn]]).

==Oudnederlandsche tekstn==
===Malbergse glossen (6e eeuwe)===
De redactie van 't '''Oudnederlands Woord'nboek''' anziet 't volgende zinnetje lyk 't oudste Nederlands zinnetje.

<i>maltho thi afrio lito</i>

'ik zegge joe: ik moake joe vry, oafvryen'

't Es afkomstig uut de <i>Lex Salica</i>, e Latyns document woarin veel losse woord'n in de marge zyn geschreev'n die zonder twyfel Oudnederlands zyn.

===Utrechtse doopbelofte (ende 8e eeuwe)===
Er bestoan drie versies van de '''doopbelofte''': twee Saksische en e Frankische (of Oudnederlandsche). Dat es d'Oudnederlandsche, de tekst tusschn rechte oak'n es Latyn.

<i>Forsachistū [diabolae]? [& respondet:] ec forsacho [diabolae].</br>
end allum diobolgelde? [respondet:] end ec forsacho allum diobolgeldae.</br>
end allum dioboles uuercum? [respondet:] end ec forsacho allum dioboles uuercum and uuordum, Thunaer ende Uuōden ende Saxnōte ende allum thēm unholdum, thē hira genōtas sint.

<i>Gelōbistū in got alamehtigan fadaer?  ec gelōbo in got alamehtigan fadaer.</br>
Gelōbistū in Crist, godes suno?  ec gelōbo in Crist, gotes suno.</br>
Gelōbistū in hālogan gāst?  ec gelōbo in hālogan gāst.</br>


'Verzoak je gy an den duvel? En je gift lyk antword: ik verzoake an den duvel.</br>
en an olle duvelsdienstn? je gift lyk antword: en ik verzoake an olle duvelsdienstn.</br>
en an olle werk'n van den duvel? je gift lyk antword: en ik verzoake an olle duvelswerk'n en -woord'n, an Donar en an Wodan en Saksnote en an olle demoon'n die under gezell'n zyn.

Geloof je gy in God den Almachtigen Voader? Joa'k, ik gelove in God den Almachtigen Voader.</br>
Geloof je gy in Christus, de Zeune van God? Joa'k, ik gelove in Christus, de Zeune van God.</br>
Geloof je gy in den Illigen Geest? Joa'k, ik gelove in den Illigen Geest.'

===Nederrynse bezweiriengsformules (9e eeuwe)===
In de vroege middeleeuwn woarn '''bezweiriengsformules''' en '''toverspreuk'n''' e gebrukelyke methode om ziektes of misère te bestryd'n. Ofwel roep'n ze [[God]] an, ofwel roep'n ze heidense good'n an lyk [[Donar]] of [[Wodan]].

Dizze '''peirdebezweirienge''' dateert uut de 9e eeuwe en es ofkomstig uut de streke van [[Keuln]]. De tekst zoe ook Oudsaksisch kun zyn.

<i>Visc flōt aftar themo uuatare, verbrustun sīna vetherun.</br>
Thō gihēlida ina ūse druhtin: The selvo druhtin,</br>
Thie thena visc gihēlda, thie gihēle that hers theru spurihelti.</br>
Amen.
</i>

'Ne vis zwom deur et woater, zyn vinn'n broak'n.</br>
Ton genas uuzn Ere em. Dezelstn Ere,</br>
Die den vis genas, geneze 't peird van 't mank'n !'


Ook by dizze '''toverspreuke tegen wormn''' ''(wormbezweirienge)'' es 't moeilyk uut te moak'n oe d'n tekst Oudnederlands of Oudsaksisch es.

<i>Ganc ūt, nesso, mid nigun nessiklīnon,</br>
ūt fana themo marge an that bēn,</br>
fan themo bēne an that flēsg,</br>
ūt fan themo flēsgke an thia hūd,</br>
ūt fan thera hūd an thesa strāla.</br>
Drohtin, werthe sō!’
</i>

'Kruup d'r uut, wurm mei negen wurmptjes,</br>
uut van et merg noa 't been,</br>
van 't been noa 't vlees,</br>
uut van 't vlees noa 't vel,</br>
uut van 't vel noa dizze pyle.</br>
Ere, zo zy 't !'

===Wachtendonckse Psalmn (ca. 900)===
Zie <i>[[Wachtendonckse Psalmn]]</i>.

===West-Vlams zinnetje (ende 11e eeuwe)===
[[Ofbeeldienge:Hebban.jpg|frame|right|'''quid expectamus nu(nc?). Abent omnes uolucres nidos inceptos nisi ego e tu. Hebban olla uogala nestas bigunnan hinase hi(c) (e)nda thu ...uug....mb ada....e nu. Rectar celi nos exuadi ut dignare nos saluare'''. ]]

''Hebban olla vogala nestas hagunnan hinase hic enda thu. Wat unbidat ghe nu?</br>
''Abent omnes uolucres nidos inceptos nisi eg et tu. Quid expectamus nunc

'Olle veugels ein nestn begunn'n tenzy ik en gy. Up wuk wacht je gy nu?'


Da zinnetje es per toeval ontdekt gewist in 1932 in Oxford. Onderzoek van 't perkament en van de plekke van de vonste wees uut dat et zoe geschreevn gewist ein deur nen West-Vlamschn monnik die in Kent (Zuud-Iengeland) up bezoek wos. 't Fragment zoe dus Oudwestnederfrankisch zyn. De latste joarn zyn der specialistn die beweirn dat et Oudkents (dus Oudiengels) zoe zyn. Moa veel verschil en makt et eigentlyk nie want in dien tyd wos d'r bykans gin verschil tusschn Oudiengels en Oudnederlands. Sprekers van die toaln kostn mekoar styf goed verstoan.

Veel menschn ein up schole geleerd da datte 't oudste Nederlands zinnetje zoe zyn. Gelukkig es 't er deur de ernieuwde belangstellienge vo uus oudste Nederlands ondertusschn vele veranderd, en weetn me nu da datte nie juuste en es.

===Centroal-Frankischn Rymbybel (begun 12e eeuwe)===
Zie 't artikel over den <i>[[Centroal-Frankischn Rymbybel]]</i>.

===Lofvers Munsterbilzen (olverwege 12e eeuwe)===

In e handschrift da ofkomstig es uut et vrouwenklooster van Munsterbilzen (Belgs [[Limburg]]) stoat er e lyste mei de noamn van kloosternunn'n. De lyste endigt mei een van de latste utiengn van et Oudnederlands:

''Tesi samanunga vvas edele unde scona''</br>
''& omnivm virtutum pleniter plena.''

'Dizze verzoamelienge wos edel en schone</br>
en doabie ook zo deugdzoam'

==Referensjn==
*A. Quak & J.M. van der Horst, ''Inleiding Oudnederlands'', Universitaire Pers Leuven, 2002, ISBN 90 5867 207 7
*Maurits Gysseling m.m.v Willy Pijnenburg, ''Corpus van Middelnederlandse teksten (tot en met het jaar 1300) reeks II: Literaire handschriften, deel 1: Fragmenten'', Martinus Nijhoff, 's-Gravenhage, 1980, ISBN 90 247 2327 2

==Externe koppeliengn==
*[http://www.onzetaal.nl/kalender/records/r2308.php Onze Taal: het eerste Nederlandse woord]
*[http://www.tst.inl.nl INL: Corpus Oudnederlands Online]
*[http://www.inl.nl/onw/literatuur-vogala.html INL: Hebban olla uogala ...]
*[http://www.dbnl.org/tekst/wink002ontw01_01/wink002ontw01_01_0015.htm DBNL: Oudste poëzie van de bewoners der Nederlanden]
*[http://www.dbnl.org/tekst/scho074oudn01/scho074oudn01_001.htm DBNL: Een Oudnederlandse zin uit de elfde eeuw]
*[http://www.ned.univie.ac.at/publicaties/taalgeschiedenis/nl/anltexte.htm Universität Wien: Oudnederlands - de overgeleverde teksten]
*[http://titus.uni-frankfurt.de/texte/etcs/germ/asachs/klasdkm/klasd.htm?klasd003.htm TITUS-project: Visc flôt aftar themo uuatare]

{{Streektoale|Werviks}}

[[Categorie:Toale]]
[[Categorie:Oudnederlandsche literatuur]]
