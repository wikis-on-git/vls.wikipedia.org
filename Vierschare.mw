De '''vierschare''' was in 't Ancien Regime een rechtbank woa da zowel strafrechtelikke zaken als burgerlikke zaken gevonnist wiern. Vierscharen werkten ip lokaal niveau. De [[heer]] van de [[heerlikeid]] of 't [[rechtsgebied]] stelde de [[schepens]] an. 't Waren die schepens die recht spraken. Den [[baljuw]] als vertegenwoordiger van 't keuninklik gezag kost overtreders van de wet vôor de vierschare trekken, en ie wakte d'r ook over dat d'uutsprake van de schepens uutgevoerd wier. 't Woord vierschare verwyst no de vier banken voe de vier partyen by 't proces: d'[[eiser]], de [[verwerder]] (de gedaagde), de schepens als [[rechter]], en den baljuw als openbaar ministerie.

==Locatie van de vierschare van 't Brugse Vrye==
Voe 't Brugse Vrye zetelde de vierschare in de [[Middelêeuwen|Middeleeuwen]] in de [[Steiger]] (ten Steeghere), een gebouw ip de [[Burg van Brugge]] by d'[[Illig-Bloedkapelle]], en later in 't [[Landuus van 't Brugse Vrye]], ook ip de Burg van Brugge, mor an den overkant van 't pling tegenover de Bloedkapelle. 

==Taken van de vierschare van 't Brugse Vrye==
Recent ounderzoek wêes uut dat de strafrechterlikke zaken wiern ipgesplitst in enerzyds moordzaken, verkrachtinge, en andere zware delicten waarip dat de dôodstraffe stound, en anderzyds de klêne misdryfsjes, [[injuriën]] genaamd, womee dat bedoeld wiern al de zaken lik schelden, verwyten, bloeneuzen, trekn en duwn, waarip dat er erestraffen stoundn. 

Ingeval dat de dôodstraffe wier uutgesproken wier ze meestal uutgevoerd ip de Burg, dus vlak vôor 't Landuus. De [[beul]] die 't werk moste doen wier tonne de [[scherprechter]] genaamd. Eén van de bekende scherprechters die voe 't Brugse Vrye werkte was Hans-Jürgen. Onderzoek van [[criminele rechtsprake]] kun je doen an d'and van [[baljuwsrekeningen]]. Ze wordn bewaard in 't [[Algemeên Ryksarchief]] in [[Brussel]], en dadde vanaf de Middeleeuwen. Ook 't [[Stadsarchief Brugge]] bewaart een oeden [[verluudboek]] waarin dat er vonnissen van criminele processen zyn bewaard.

De burgerlikke zaken die deur de vierschare gevonnist wiern, waarn al de zaken wo dat er tussen den [[eiser]] en de [[verwerder]] een ounderling contract was, een verbintenisse, lik byvoorbeeld een koopcontract, e pachtcontract, een arbeidscontract, enzovodder. Processen vôor de vierschare waren in 't openbaar, met minimum twêe [[schepens]].

==Procedeure==
Processen vôor de vierschare begosten geweunlik met een [[eis]], overtyd [[heesch]] genaamd. Processen die begost waren vôor de [[kamer]], maar afgeleid wiern no de vierschare wieren [[requeste loco heesch]] genaamd. Ondanks de taakverdelinge tussen de kamer en de vierschare, en ondanks 't verschil in begundocument, verliep de [[procedeure in 't Vrye]] grotendeels gelykig. 

==Afschaffinge==
In 1787 probeerde den Oostenrykse keizer [[Jozef II]] 't rechtswezen in de [[Zudelikke Nederlandn]] t'ervormen, mor omdat er vreed vele protest tegen kwam, is dadde uutendelik nie deure gegaan. In de jaren die volgden was 't heel onrustig in [[Europa]]: in 1789 was er de [[Fransche Revolutie]], de [[Brabantse Omwentelinge]], riepen de [[Verenigde Belgische Staten]] under ounafankelikheid uut, wiern ze were veroverd deur d'Oostenrykers, vielen de Franschen binn, eroverden d'Oostenrykers uus nog ne keer, en vielen uutendelik de Franschen definitief binn. Met de komste van [[Napoleon]] en de [[Franschen]] wier heel 't rechtssysteem van 't Ancien Regime ofgeschaft. De vierschare en de kamer van 't Brugse Vrye wier vervangen deur de [[Municipaliteit van de stad Brugge en 't Land van 't Vrye]]. 

==Bronne==
* INGHELBRECHT, L., Processen in het Brugse Vrije, Taakverdeling tussen kamer & vierschaar, in: Jaarboek Spaenhiers, Koekelare, 2007.

==Externe koppelienge==
*[http://www.vrijwilligersrab.be/PRC-index.asp Opzoekingen in de Processen Brugse Vrije]

[[nl: vierschaar]]

[[Categorie:Middelêeuwen]]
[[Categorie:Brugse Vrye]]
