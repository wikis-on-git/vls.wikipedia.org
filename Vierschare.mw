De vierschare was in 't Ancien Regime een rechtbank wo die zowel strafrechtelike zaken als burgerlike zaken gevonnist wiern. Vierscharen werkten ip lokaal niveau. De [[heer]] van de [[heerlikheid]] of 't [[rechtsgebied]] stelde de [[schepens]] an. 't Waren die schepens die recht spraken. Den [[baljuw]] als vertegenwoordiger van 't keuninklik gezag kost overtreders van de wet voôr de vierschare trekken, en ie wakte d'r ook over dat d'uutsprake van de schepens uut gevoerd wier. 't Woord vierschare verwiest no de vier banken voe de vier partien bie 't proces: d'[[eiser]], de [[verwerder]] (de gedaagden), de schepens als [[rechter]], en den baljuw als openbaar ministerie.

==Locatie van de vierschare van 't Brugse Vrije==
Voe 't Brugse Vrije zetelde de vierschare in de [[Middelêeuwen|Middeleeuwen]] in de [[Steiger]] (ten Steeghere), een gebouw ip de [[Burg van Brugge]] bie d'[[Illig Bloedkapelle]], en later in 't [[Landhuus van 't Brugse Vrije]], ook ip de Burg van Brugge, mor an den overkant van 't pling tegen over de Bloedkapelle. 

==Taken van de vierschare van 't Brugse Vrije==
Recent onderzoek weês uut dat de strafrechterlike zaken wiern ipgesplitst in enerzids moordzaken, verkrachtinge, en andere zware delicten waarip dat de doôdstraffe stond, en anderzids de kleêne misdrievjes, [[injuriën]] genaamd, womee dat bedoeld wiern al de zaken lik schelden, verwieten, bloêneuzen, trekn en duwn, waârip dat er erestraffen stoen. Ingeval dat de doôdstraffe wier uutgesproken wier ze meestal uutgevoerd ip de Burg, dus vlak voôr 't Landhuus. De [[beul]] die 't werk moste doen wier tonne de [[scherprechter]] genaamd. Eén van de bekende scherprechters die voe 't Brugse Vrije werkte was Hans-Jürgen. Onderzoek van [[criminele rechtsprake]] kun je doen an d'hand van [[baljuwsrekeningen]]. Ze worn bewaard in 't [[Algemeên Rieksarchief]] in [[Brüssel]], en dadde vanaf de Middeleeuwen. Ook 't [[Stadsarchief Brugge]] bewaart een oeden [[verluudboek]] waârin dat er vonnissen van criminele processen zien bewaard.

De burgerlike zaken die deur de vierschare gevonnist wiern, waarn al de zaken wo dat er tussen den [[eiser]] en de [[verwerder]] een onderling contract was, een verbintenisse, lik bevoorbeeld een koopcontract, e pachtcontract, een arbeidscontract, enzovodder. Processen voôr de vierschare waren in 't openbaar, met minimum tweê [[schepens]].

==Procedeure==
Processen voôr de vierschare begosten geweunlik met een [[eis]], vroeger [[heesch]] genaamd. Processen die begost waren voôr de [[kamer]], maâr afgeleid wiern no de vierschare wieren [[requeste loco heesch]] genaamd. Ondanks de taakverdelinge tussen de kamer en de vierschare, en ondanks 't verschil in begundocument, verliep de [[procedeure in 't Vrije]] grotendeels geliekkig. 


==Afschaffinge==
In 1787 probeerde den Oostenrikse keizer [[Jozef II]] 't rechtswezen in de [[Zudelike Nederlan]] t'ervormen, mor omdat er vreed vele protest tegen kwam, is dadde uutendelik nie deure gegaan. In de jaren die volgden was 't heel onrustig in [[Europa]]: in 1789 was er de [[Fransche Revolutie]], de [[Brabantse Omwentelinge]], riepen de [[Verenigde Belgische Staten]] under onafhankelikheid uut, wiern ze were veroverd deur d'Oostenrikers, vielen de Franschen bin, eroverden d'Oostenrikers uus nog ne keer, en vielen uutendelik de Franschen definitief bin. Met de komste van [[Napoleon]] en de [[Franschen]] wier heel rechtssysteem van 't Ancien Regime ofgeschaft. De vierschare en de kamer van 't Brugse Vrije wier vervangen deur de [[Municipaliteit van de stad Brugge en 't Land van 't Vrije]]. 

==Bron==
INGHELBRECHT, L., Processen in het Brugse Vrije, Taakverdeling tussen kamer & vierschaar, in: Jaarboek Spaenhiers, Koekelare, 2007.

http://www.vrijwilligersrab.be/PRC-index.asp

[[nl: vierschaar]]

[[Categorie:Middelêeuwen]]
