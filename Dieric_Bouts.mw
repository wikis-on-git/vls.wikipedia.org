[[Ofbeeldienge: Dieric Bouts 009.jpg| thumb| ’t Latste Oavndmoal, middnpaneel van ’t altoarstik in de Sint - Pieterskerke in Leuven.]]
'''Dieric Bouts''' (of  Dirk Bouts, ca. 1410 – [[6 meie]] [[1475]]) was ‘n  kunstschilder van d'n twiddn elft van de 15e eeuwe uut de schole van de Vlamsche Primitievn.
==Zyn leevn==
Van ’t eeste deel van z’n leevn ist er nie vele geweetn. J’is verzekers in Haarlem geboorn dat in dien tyd ook deel uutmakte van de [[Bourgondische ertoogn|Bourgondiërs]] onder [[Filips de Goede]]. Je was à-peu-près dertig joar oud ot ’n in [[Leuven ]] belandde. Leuven was ton deur z’n universiteit ’t intellectueel centrum van de Nederlandn en da trok em an. J’ad ol ’n ende contact mè [[Rogier van der Weyden]] en z’n vroeg werk is enorm deur em beïnvloed. 
In 1448 trouwdet y mè Catharina van der Brugghen en z’an twi zeuns en twi dochters. De zeuns woarn ook kunstschilders en de dochters gingn in ’t klooster. Je weundeg in e groot steenn uus in de minderbroedersstroate. In 1473 stierf z’n vrouwe. ’t Joar noadien ist ’n ertrouwd met Elisabeth van Voshem. Deur twi kis te trouwn met e ryke vrouwe wast 'n styf welgesteld. Doadeure most 'n nie ollene schildern uut noodzoak en kost 'n veel andacht besteedn an de techniekn en d’inoudelikke ofwerkinge van z’n schilderyen.
Deurdat 'n goed ingeburgerd rakte in de Leuvense intellectuele weireld kost 'n veel ulpe en advies krygn. By ’t schildern van de ''Gerechtigeid van keizer Otto'' gaf d’n augustyner theoloog  Jan van Haeght em advies. En vo d’uutwerkinge van ‘t ''Latste oavndmoal'' kreegt ’n ulpe van twi theoloogn van d’n universiteit. J’ad ook contactn mè ridders en mè d'n professor en pleboan van Sint - Pieters, die belangstellinge ad vo theologie, medicynn, astronomie en mathematica. Je bezat ook ’n uutgebreide bibliotheke.
J’a z’n zeuns Dirk en Albrecht ook leern schildern. Ip ’t ende van zyn leevn, ot ’n styf ziek was,  èt ’n under z’n schildersgerief noageloatn en under verantwoordelik gesteld vo de ofwerkinge van z’n werkn die nie voltooid woarn. 
Je stierf in 1475 en is begroavn in de minderbroederskerke nie verre van z’n uus.
==Zyn werk==
Dieric Bouts komt chronologisch tusschn [[Petrus Christus]] en  [[Hugo van der Goes]]. ’t Realisme en de monumentaliteit van de Vlamsche kunst woarn em eign. Je liet em inspireern deur [[Jan van Eyck]] en [[Rogier van der Weyden]], moa voegde d’r z’n eign creativiteit en visie, deur z'n interessante contactn, an toe. Toch stond 'n verre van de nuchter - verstandelikke geest van van Eyck en van ’t dramoatische van van der Weyden. Ingekeerdeid en ’n sfeer van stilte kenmerkn z’n werk. Je was vorol goed in tafereeln mè personages. Deur em is Leuven belangryk gewordn in de geschiedenisse van de Vlamsche primitievn.
Zn bekendste werkn zyn ''t Latste oavndmoal'' en de ''Martelinge van d’n illign Erasmus'' (Sint-Pieterskerke in Leuven) en de ''Gerechtigeid van keizer Otto'' , da bestemd was vo 't staduus in Leuven. 't Werk bestoat uut drie tafereeln: ’t latste oordeel, de vuurproef  en d' ontoofdinge. ’t '' Latste Oordeel '' is te zien in de Musée Des Beaux - Arts in [[Rysel]] en de ''Vuurproef'' en d’ ''Ontoofdinge'' in de Keuninklikke Musea vo Schone Kunstn van België in [[Brussel]].
Ollene ol deur die werkn leverde Bouts ’n  bydroage tot ’t Europees erfgoed.

Z’n latste werk: de ''Martelinge van Hippolytus '' (ca. 1470 – 1475, Sint – Salvoaterskathedroale [[Brugge]], ofbeeldinge zie [[Vlamsche Primitievn]]) en d’ ''Ontoofdinge'' woarn nie voltooid.
[[Categorie: Vlamsche kunstschilder|Bouts, Dieric]]
[[Categorie: Vlamsche Primitievn|Bouts, Dieric]]
[[de:Dierick Bouts]]
[[en:Dirk Bouts]]
[[es:Dirk Bouts]]
[[fr:Dirk Bouts]]
[[it:Dieric Bouts]]
[[nl:Dirk Bouts]]
[[pl:Dirk Bouts]]
[[pt:Dirck Bouts]]
[[ru:Боутс, Дирк]]
[[sv:Dirk Bouts]]
