De '''kamer''' van 't [[Brugse Vrije]] was de platse van woruut dat de [[schepens]] 't Vrije bestierden. Der wier in de kamer ook recht gesproken.

In tegenstellinge toe de [[vierschare]] waren de zittingen van de kamer nie openbaar. In de kamer wiern de processen gevoerd wo dat er gin onderlinge verbintenisse of contract was tussen den [[eiser]] en de [[verwerder]]. Met andere woorden, in de kamer wiern de processen gevoerd wo da 't recht moste ginterpreteerd worn. Om gin precedenten te scheppen vergaderden de schepens in zukke processen met meern, minimum met vuven.

Processen wo dat er "snelrecht" nodig was, bevoorbeeld a't gink over levende beesten of over alimentatiegeld voe mensen, kost de zake voe de kamer worn gebrocht, ook al moste die zake in normale omstandigheen voe de vierschare gekomn en.  Da was 't geval a't er gevraagd wier achter [[sommiere decisie]].

Meestal naamde 't eerste document van een proces voe de kamer [[rekwest]], soms wiern der voe de kamer processen begost met een [[causatie]]. De processen voor de kamer volgden in grote lien de [[procedeure in 't Vrije]] zuste lik de processen die voôr de vierschare kwaam. 

==Bron==
*L. Inghelbrecht, Processen in het Brugse Vrije. Taakverdeling tussen kamer & vierschaar, in: Jaarboek Spaenhiers, Koekelare, 2007. 

==Externe koppelienge==
*[http://www.vrijwilligersrab.be/PRC-index.asp Opzoekingen in de Processen Brugse Vrije]

[[Categorie:Middelêeuwen]]
