De '''Vloanderngouwe''' (Latyn: Pagus Flandrensis), was e sôorte provincie, mo klinder,  ounder de [[Frankn]]. ’t Was de streke round [[Brugge]] en de [[Vlamsche Kust|kust]] tusschn den [[Yzer]] en ‘t [[Zwin]] met de stadjes [[Toeroet|Tourout]], [[Gistel]] en [[Oudnburg]]. 

Round 650 kwoamn d’r Iersche missionoarissn preekn in ‘t ''municipium Flandrense'' en in de levensbeschryvienge van Sint-Eligius, de ''Vita sancti Eligii'' (ca.590-660), wast er vo d’n eeste ki sproake van de Vloanderngouwe. 

’t Gebied zou mo loate beweund gewist zyn. Da kwam deur d’oarme moerassige ground en omdat er ossan gevoar was vor overstromiengn. De [[dune|duunn]] wierdn deur de [[Duunkerke II]] transgressies geregeld overstrôomd en ’t moerassig land (nu ’t [[polders|poldergebied]]) dat ounder ‘t zeepeil lag, wierd overspoeld. ’t Wierd e streke van slik en schorrn. 

‘t Gebied buutn d'[[Ezelpôorte]] van Brugge wierd de Vloamingoek genoemd. Die platsnoame (ôok de Vloamingstroate, de Vloamingpôorte en de Vloamingdam) verwyst no d’ôorsprounkelikke Vloamiengn, de beweuners van ‘t schorregebied an d’overstrôomde kust. Vloaming en Vlams zyn ofgeleid van ''flâm'', ‘n Ingveoonsche vorm van ’t Germoansche ''flauma'', da betekent overstromienge, overstrôomd land, slykland en past dus goed by ’t Vlams kustgebied da tusschn de derde en d’achtste eeuwe twi kis per dag overstrôomde deur de [[Nôordzêe]]. 

De droge schorreground was ollene mo goed vo [[schoap]]n ip te kweekn.  Deur de wulle is de loatere loaknindustrie in de streke tout bloei gekommn.

Round 800 krêegn de [[Forestier]]s vele te zeggn. [[Karel den Grôotn]] gaf de Vloanderngouwe in lêen an forestier [[Lyderic]], heer van [[Oarelbeke]]. Zyn ipvolgers woarn [[Inghelram]] en [[Audacer]], die de voader was van [[Boudewyn I van Vloandern|Boudewyn met den Yzern Oarm]].

[[843]] was ’n importent joar vor Europa. Deur ‘t [[Verdrag van Verdun]] wierd ’t Ryk van Karel den Grôotn verdêeld ounder z’n drie klêenkinders. [[Karel den Kletsn]] krêeg [[West-Francië]] (Frankryk van nu met de Vloanderngouwe). 
Boudewyn met den Yzern Oarm most de Vloanderngouwe, die uutgroeide tout ‘t [[Groafschap Vloandern]], verdedign teegn de [[Vikings]] en je was den eestn groaf van ’t Groafschap.

[[Categorie: Geschiedenisse van Vloandern]]

[[nl:Vlaanderengouw]]
