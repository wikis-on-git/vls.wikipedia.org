'''Jacob Van Maerlant''' (ca. [[1230]]-[[1293]]) wos nen Vloamschn schryver die schreef inde volkstoale. Y eit zuk en kart miljoen verz’n vant [[Latyn]] na 't [[Diets]] vertoald.
[[Ofbeeldienge:Jacob van Maerlant.jpg|thumb|Stanbild van Jacob van Maerlant in Damme]]
== Leevn ==

Jacob van Maerlant wos ergens rond 1230 geboorn in de streke van [[Brugge]] en em weunde in [[Damme]], in dien tyd de vôoroavn van Brugge. Da woarn ton vree ryke steed’n woarda ter vele an commerce werd gedoan. Je studeerde ande Sint-Donoaskapitelschole en hoalde z’n bronn’n uut d’abdyen [[Ter Duinen]] en [[Ter Doest]].

In 1260 estn em na Zêeland gegoan vo der in 't plekske Maerlant (by [[Den Briel]]) koster te komm’n. Doar begoest ie te schryvn; voorol ridderromans vo ryke Zêeuwsche adelyk’n. Je schreef er ''Alexanders Geesten'', nen boek (helegans in verzen) over 't leevn van [[Alexander de Grote]], ''De Historie van den Grale / Merlijns boec'', over keuning Artur, en ôok de ''Istory van Troyen'', over den Trojaanschn oorlog en de zwerftocht’n van Aeneas.

Rond 1270 kêerde em were na Damme en dor schreef em zyn bekendste werk’n:

* ''Der naturen bloeme'' (1270); e verzoamelinge van 13 boek’n over plant’n, diern en andere miensnrassn. Als bron gebruukte em iervo 'De natura rerum' van Thomas van Cantimpré.

* Den ''Rijmbijbel'' (1271); e vertellinge vande bybelsche geschiedenisse. De geestelyk’n woarn der int begun teegn omda et inde volkstoale geschreevn wos en da ezo iederêen den Bybel koest leezn.

* De ''Spieghel historiael'' (1285); z’n grôotste werk woarin da de hille geschiedenisse tot an den êerstn kruustocht verteld werd. Da werk bestoend uut mêer dan 90 000 verzen!

Jes verzekers gestorvn in 1293 in Damme. Na z’n dôod kend’n z’n werk’n e heruplevinge in 19de eeuw bist de [[Vlamsche Bewegienge]]. In 1997 èn onderzoekers gezeid da ''Van neghen den besten'', de beschryvinge van 9 held’n uut de geschiedenisse, ôok van den and van Jacob van Maerlant zyn. 
Da zo ton zyn latste wirk moen gewist zyn want ''Van neghen den besten'' es geschreevn achter 1291. Mo over da werk zyn ze nog nie hil zeker.

Up de mart van Damme, vôo 't staduus, stoat er n stanbild van em.

==Externe koppeliengn==
* [http://www.literatuurgeschiedenis.nl/literatuurgeschiedenis.asp?ID=8 Geschiedenisse van de schrifkunst]
* [http://books.google.fr/books?q=Maerlant&btnG=Chercher+des+livres Boeken betreffende Jacob van Maerlant]


[[Categorie: West-Vlamsche schryver|Van Maerlant, Jacob]]
[[Categorie: Brugge|Van Maerlant, Jacob]]
[[Categorie: Middelêeuwen|Van Maerlant, Jacob]]

[[en:Jacob van Maerlant]]
[[nl:Jacob van Maerlant]]
[[pl:Jacob van Maerlant]]
