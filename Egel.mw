{{Taxobox
|afbeelding=Igel01.jpg
|afbeeldingtekst=En egel
|rijk=[[Animalia]] (Bêestn)
|stam=[[Chordata]] (Chordabêestn)
|klasse=[[Mammalia]] (Zoogbêestn)
|orde=[[Erinaceomorpha]] (Egels)
|familie=[[Erinaceidae]] (Egels)
|geslacht=[[Erinaceus]]
|w-naam=''Erinaceus europaeus''
|auteur=[[Linnaeus]]
|datum=1758
}}
'''Egels''' (''Erinaceus europaeus'', West-Europeeschn egel) zyn zoogbêestn die in [[West-Vloandern]] vele vôornkomn, je zie ze geregeld in ovetjes. Ze zyn setoe bekend omdanze up nundern rik stekkers en. 

==Uutzicht==
Egels kunn bikan 30 cantmeiter lank komn en z'en oek e stief kort stirtje. Nunder boovnkant stoa hêlegans vul me stekkers, die vanoundern dounker zyn en vanboovn lichter. Nundern ounderkant e gin stekkers, mo wel bruun, steeg oar.

Ze kunn mêer of e kilo weegn.

==Verspreidieng en leefgebied==
Egels komn vôorn van Ierland toet Roemenië en van Scandinoavië toet Italië en 't Iberies schiereiland. Ze zyn oek uutezet in Nieuw-Zêeland, voe fernient up 't eetn.

In Ôost-Europa komt 'n Ôost-Europeeschn egel vôorn (''Erinaceus concolor'').

Egels leevn in busschn en up stikkn, mo 't zittn der oek geweune in ovetjes.

==Leevnswyze==
===Teetn===
Egels eetn vanolles, mo setoe fernient en [[slekke|slekkn]]. 't Zyn dus nuttige bêestn voe menschn met ovenierienge. 't Gebeurt oek danze [[paddestoel]]n of fruut eetn. Ze zoekn da teetn setoe by nachte.

't Is best voen egels gin teetn by te geevn. Atter ogliek egeevn is, toene kut [[oend]]e- of [[katte]]teetn wel dienn. Mèèk en aar zuvelproductn meug nôois egeevn zyn, ze kun nie teegn lactose (suker die in zuvel zit) en komn toene ziek. 
===Vôortplantienge===
't Poarn zorg oltemets wel eki voe probleem deur de stekkers. De penis van 't vintje grakt wel nôois eschoendn omdatn oungeveer in de middel van ze buuk zit in te plekke van vanachtern en omdat wuvetje neur vagina nor achtern ku krulln.

Ieder joar kunn egels 1 of 2 nestn van tusschn de 3 en de 6 joungn en. 't Is 't wuvetje die nunder ollêne upkwikt.
===Leevn===
Ze moakn e masse verschillnde sôortn leevn, van grolln over zuchtn toet schruweln.

Egels kun toet 16 joar oed komn, me da mêeste goan idder dôod. De belangrykste reedn van dôodgoan zyn uutoengerienge beistn de wientersloape (ollêne in koeder streekn, oek oel ier) en overreen zyn deur otto's. Anze verschietn, droain ze nunder in e bolletje. Vlêeseters kun toene mêestol nietnt doen, mor atter en otto rydt nunder in smeus anze dat doen. 

==Aar benoamiengn==
Roend [[Poperienge]] zeggn ze ''everzwientjes'' teegn egels.

[[Category: Insectneter]]

[[nl:Egels]]
[[en:Hedgehogs]]
