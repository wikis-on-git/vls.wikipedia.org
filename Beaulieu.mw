Roger – Boer – De Clerck (81) ut Wielsbeke licht an de basis vant tsuccesverhael waoran der en kwalik reuksche hangt va zakkn vul zwart held. Er zeun 43 gerechterlike onderzoeken tegen Beaulieu en de fiscus eist nog e achterstallig belastingsbedragschje va rond de 400 miljoen euro. An den andere kant zeun de Beaulieu dochters were an't fusioneren en stellen ze mier dan 5000 man te werke. Voar de familliedetails, zie [[Familie Roger De Clerck]]


Stamvoader Roger De Clerck was 1924 geborn lik twide zeune ut en vlasboerngezin in wielsbeke. Je groeide up up de boerderie Ter Lembeek, en tis vandoa, tope me ze manier va handeln, datn ze name "Boer" Clerck gekregn et. De jonge Roger was niet bepaald en goe student. Twas meer een vant doenwerk, dan vant peiswerk. Roger was nie echt een simpatiekn, je was in je joene jarn gekend voe je agressif gedrag en vechtlust. Die karaktertrek is em ook nuttig gewist voe de boerderij over te pakkn, terwijl da zen oudste broere daar eigelik meer recht up at. 

Roger is in 1951 vant strate geraakt met Anne-Marie Hanssens ut Gullegem. Maar kort achter datn de boederie at overgenomn storte de vlasmarkt ineen. Noodgedwongn  veranderde boer Clerk va activiteit, met platsiern va weefgetouwn. Je zag et natuurlik groots, je wilde bedrifslieder wordn en meschen oender em latn werkn. Je gingk ook een staptje in de politiek zetn, via de CVP. Jet et wel nooit toet burgemeester geschupt van Wielsbeke. Na tschint zoe ie da overgelatn en a zenne goe maat Noel Demeulenaere.


Ter Lembeek kreeg al zere a goed name, ook int tbuutnland, wao da ze geern met  Boer Clerck samenwerktn , vanwege ze lage priezn en goe kwaliteit. Tbedrijf groeide heel zere, ze begostn ook tapietn te wevn, en gaf underzeve de name van Beaulieu, en verwiezinge na en beroemde poorte vant stadje Ayre-sur-Lys wao de Leije voorbiestroomt.

De groep Beaulieu werd gestuurd vanut en dudelik motto: Roger is de baas. Der moest keihard gewerkt wordn. Ie controleerde naturlik alles: tbeleid en de werkvloer. Ot er etwat nie liep lik of da iet et wilde, schreeuwde ie de kaders van de meur. Taggresief karakter van de Beaulieu groep, zorgde der natuurlik voorn da ie nie al te vele vriedn makt, O Roger e concurent koste zeer doen gingt iet zeker nie latn.

Achter de upsplitsing in 1989, Veu ieder kind e mini-Beaulieu'ke bluft Beaulieu up slichte voet staon met tgerecht en de fiscus. In 1989 en eerste keje mis in groot britanje. Jan De Clerck, zen broere Dominiek en vuf kaderledn moetn e weke in de bak voe beschuldiging va int zwart verkopn van tapietn. Tgeld zoe via koerries na Belgje gesmokkelt zien tusschn de baggage en kleers. Achter twee joar kwamn ze tot een overeenkomste voe ,2 miljoen euro te dokkn, zonder schuld te bekenn.

Ook in Belgie, liepn der verschilnde onderzoekn na fraude vanwege de familie De clerck, via allerlie financiele structurn waar da Pol en Jo nog een puntje an zoe kunn zuign. 

In 1992 sloeg et noodlot toen nog toe met de ontvoering va Antony. Twijoenderd fiftig miljoen Belgische frank wast losheld da Jan en Martine De Clerck betaalden voe de vrielatinge van hunder ontvoerde zeune Anthony, die toen èèf jaar oed was. Der was vant begun gin twiefel meugelik, ze ging hunder zuene vriekopen. Da is tipisch een reactie in de Familie Beaulieu, ist er een probleem, toen wordt er geneog held upn tafel gesmetn toet tat upgelost grakt.

Jan en Martine De Clerck kochtn under ook in 1997 letterlik vrie ut de bak, deur e borgsomme va 2,5 miljoen euro up te oestn achter da ze in verdenking gesteld worn van fiscaal gesjoemel. Een jaar later trekn ze under portefeuille nog e kieje wied open voe tot een overeenkomste te komn in verband met te betaln boetn en belastingn.

Recent gerakt bekend da de biezondere belastingsispasectie nog 228,5 miljoen euro achterstallige belastingn moe en van de tapietngroep Beaulieu, met de rente daarbie gereknd komt da up e slordige 400 miljoen euro.

Omda rond 1990 de oafdspecialiteit van Beaulieu, tapiten en tapis plein in het begun van 1990 serieus begoste markt te verliezen, ein z'er rap de laminoaten biegepakt in novolginge van Unilin (Quickstep).

In 't begeun van de joaren twiedeuzd begoste Beaulieu te beseffen da in ne krempende markt van de tapiten de groatste konkurrent de eigen familie was. Olverweuge 2005 ein ze toan oak beslist om t'miestendiel van de Beaulieu firmatjes were in ien firma "Beaulieu International Group" onder te bringen. In principe est doageliks behier in anden van professionele managers en eit de faimilie der niks in te piepen.
Moa iens ne De Clerck, altid ne De Clerck.
