'''Heist''' is een dêelgemêente van [[Knokke-Heist]] an de [[kust|Vlamsche kust]] en ligt tusschn [[Zêebrugge]] en [[Knokke]]. 't Bestoat in feite uut drie badplatsen: Heist zelve, [[Duunbergen]] en een dêel van 't Albertstrange. Heist teldege in 1965, vo de fusie van gemêentn, 4.750 inweuners.
==Geschiedenisse==
De êeste noame van Heist was Koudekerke (Koudakerka in 1221, van 't Germoansche kalda=koud en kérika=kerke). De nederzettienge Koudekerke ountstound achter den [[Evendyk]], die in 't verlengde van de [[Gentele|Blanknbergsche dyk]] wierd gebouwd achter zwoare overstromiengn. In 1188 was't er al sproake van een kapelle die ofieng van de parochie [[Lissewege]]. De oudste vermeldienge van Koudekerke als zelfstandige parochie dateert uut 1221. Roend dien tyd ountstound een visschersdorp die ofhing van Koudekerke in de dunen en schorren ten nôordn van de dyk. Êest wierd 't Noorddorp genoemd, ton Heys en loater Heyst.

In de negentiensn eeuw was Heist vé grotr. [[Zêebrugge]] was e dêel van Heist, juste lik Duunbergen. Zêebrugge is oungeveer ounderd joar geleen an [[Brugge]] gegeevn.

De toeristische periode van Heist begost in 1860 en d'r kwam ton een êeste hotel: ''Hotel du Phare''. 't Ad een terrasse in out, want de zêedyk bestound nog nie. Dat is de reden woarom dat de beweuners van Heist toet in 't begun van de 20e êeuwe de zêedyk ''de plancher'' (planknvloer) noemdegen.

Achter de [[twiddn Weireldôorloge|twidde weireldoorloge]] veranderde 't uutzicht van Heist. De spôorweg wierd verleid noa 't zuudn en in 1951 kwam 't er een nieuwe stoatie en weunwyk.

Toe in de joarn tsjeventig kwam 't zêewoatr by ôog ty toe an d'n dyk. Mè de werkn in Zêebrugge is ter vele zand ip 't strange van Heist gespootn gewist. Sedertdien is ter deur de werkinge van ôog en loag ty nog vele zand bygekommn. 't Woater komt ol lange nie mi toe an dn dyk. Heist et e vrêe brêed strange.
Ip d'n dyk zyn sedert de joarn tsjeventig bykan al d'oude uuzn (vele Belle Epoque me bel-étage) afgebrookn en vervangn deur appartementn.
An den dyk van Zêebrugge is ter vrêe vele zand by malkoar gewoaid. Zovele zèls da ter ne spontoane duunvormink is gekommn. 't Is sedert kort nateurreservoat.

==Evenementn==
*Carnaval wordt in Heist styf gevierd. De zundag vo de vastn trekt de carnavalstoet deur de stroatn, de moandag is 't "Sprotjesdag" en wordt er gedanst ip 't "bal van de Zêemêerminne" en ip vastnoavound (diesendag) wordt er nog carnaval gevierd in de stroatn van Heist en surtout in de cafés.
*'t [[Kneistival]] in juli, een rockfestival in open lucht

[[Categorie:Knokke-Heist]]
[[Categorie:Plekke in West-Vloandern]]

[[de:Heist (Belgien)]]
[[en:Heist-aan-Zee]]
[[nl:Heist]]
[[pt:Heist-aan-Zee]]
