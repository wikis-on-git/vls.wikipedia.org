{{Streektoale|Poperiengs}}
{{wrapper}}
|[[Ofbeeldienge:Kruus.jpg|thumb|'t Kruus (''Cross of sacrifice'') en de witte groavn]]
|-
|[[Ofbeeldienge:Knownuntogod0.jpg|thumb|Graf van een oenbekendn soldoat ([[Vormezêle]])]]
|-
|[[Ofbeeldienge:Eeuwigerustplaats.jpg|thumb|Eeuwige concessje op de groavn]]
|-
|[[Ofbeeldienge:Cemetery register.jpg|thumb|Bladzyde uut 't register van de bezoekers]]
|-
|[[Ofbeeldienge:Stoneofrememberance.jpg|thumb|Stone of Remembrance]]
|-
|}

Een '''Iengels kerkof''' is e militair kerkof van de geallieerdn uut 'n [[Êeste Weireldoorloge|Êestn Weireldôorlog]]. 
''Iengels'' is in deze betêkenisse de verzoamelnoame voe ol de troepn van 't [[Gemênebest]]. Op een Iengels kerkof leggn der dus oek [[Canada|Canadiens]], [[Schotland|Schottn]], [[Nieuw-Zêeland|Nieuw-Zeelanders]] enzovodders. De kerkoovn zyn ten êeuwigen doage verpacht an 't Gemênebest.

== Inrichtieng ==
De Iengelsche kerkoven trekkn ol styf op makoar, en dat is gin toevol. Een overzicht van de kenmerkn.

=== Stêenn ===
* De zerkn zyn emakt van wittn Portlandstêen uut Portland Island in Dorset [[Iengeland]]. De stêenn stoan rechte. Ter vergelykieng: op Duutsche kerkoovn, lik in [[Duuts militair kerkof |Vlazêle]], leggn de stêenn nere. Omda Portlandstêen vele ounderoud nôdig et, gebruukn ze nu mêer en mêer Italoanschen Botticino die nie zêre vuul komt.
* De stêenn zyn ol gelykig: of dat er nu e sergeant oender legt of e generoal. Ouk d'ofmeetiengn zyn ol gelykig: 75 cm oge, 38 cm brêed, 12 cm dikke.
* Op idder zerke stoan de gegevens van 'n soldoat, in dezelste volgorde:  
:: Ol boovn: 't embleem van 't regiment.
:: Lienks in 'n ouk: 'n nummero van 't register da je ku werevien in 'n bouk an 'n entrée. Soms et ollêne d'êeste zerke van ieder reke e nummero.
:: Doarounder: 'n rangnummero (ni voor officiern), de noame en de vôornoamn, en 'n doatum van overlijdn. At 'n soldoat oenbekend is, stoat er dikkers poëtisch op: ''Known unto God'' (God kent nem), of ''Soldier of the great war'' (soldoat uut 'n grôotn ôorlog).
:: Doarounder: e religieus têekn of 't Victoria Cross.

=== Ornamentn ===
* D'r stoat ossan e grôot kruus woa dat er e broenzn zweird an angt, 't ''Cross of Sacrifice'' (Offerkruus). Dat kruus wos e gedacht van [[Sir Reginald Blomfield|Reginald Blomfield]], een Iengelschen architect. 't Kruus bestoat, na volgens 't kerkof woa dat 't stoat, in drie verschillige grottes: 4,5 en 9 meter. 't Ziet er wel azo uut, moar eigentlik is 't ni bedoeld lik e religieus symbool. 
* Op kerkoovn mi mêer of 1.000 groavn stoat er e wittn oltoarstêen, de ''Stone of remembrance''. 't Ontwerp is van [[Sir Edwin Lutyens]]. De tekste die d'rop stoat is ''Their name liveth for evermore'' (vertoald: Da nunder noame vor ossan bluuft vodderleevn). 't Opschrift wos ekoozn deur de schryver [[Rudyard Kipling]]; 't is e vers uut 'n [[Bybel]], mêer bepoald uut Wijsheid van Jezus Sirach 44:14. D'ofmetiengn van de Stone of Remembrance: 1,5 meiter oge, 3,5 meiters lange - en d'r zyn 3 trappn. 
* Ier en doa vinge j'ouk outn rustbankn. Dedie zyn een ontwerp van Sir Edwin Lutyens.

=== Beplantieng ===
De ''frontborders'', de smolle vôorn ground vôor de stêen, zyn beplant mi bodemdekkers. Dedie zorn d'r vôorn dat er gin vule môzeplekkn komn op de witte stêenn, a 't rint. Om of te wisseln stoan d'r dikkers ouk rôozn. In de ''backborders'', an 'n achterkant van de stêen, stoan d'r oggere plantn of êesters om d'êentônigied e bitje te deurbreekn.

=== Andere kenmerkn===
D'r is ouk e register, woa da bezoekers nunder noame en nunder beviendiengn in kunn schryvn. De mêeste menschen schryvn etwot lik: ''nôois gin ôorlog ne mi'', of ''rust in vrede''.

== Ounderoud ==
De pelouze van de kerkoovn is zoender foute ossan groene en zoender wied. De kerkoovn zyn schône oenderoudn. De [[Commonwealth War Graves Commission]] (CWGC) stoat doavôorn in. D'r werkt in de streke van [[Yper]] fulltime 120 man in dienste van 't [[Gemênebest]]; mêestol oveniers. Ze moetn nunder oudn an strienge regels lik de bridte van de vôre vôorn de groavn, wuffer plantesôortn da ze meugn gebruukn, enzovodder.

== Bekende Iengelsche kerkoovn ==
* [[Tyne Cot cemetery|Tyne Cot]]: 't grotste ter weireld, bykan 120.000 groavn
* [[Lijssenthoek]]: bykan 11.000 groavn

== Bronn ==
* [http://www.cwgc.org/ Officieeln website van de Commonwealth War Graves Commission] URL bekeekn op 13/02/2008.
* [http://www.coxyde-mil-cem.be/ Militair kerkof van Koksyde] URL bekeekn op 13/02/2008.
* ''De militaire begraafplaatsen van WO-I in Vlaanderen Deel 1-6'', Michel Vansuyt & Michel Van Den Bogaert, Uitgeverij De Krijger.

[[Categorie:Êeste Weireldoorlog]]
[[Categorie: Nieuwstn tyd]]
[[Categorie:Wikipedia:Bofartikel]]

[[da:Soldatergrav]]
[[de:Soldatenfriedhof]]
[[en:War grave]]
[[he:בית קברות צבאי]]
[[nl:Militaire begraafplaats]]
[[no:Krigskirkegård]]
[[sv:Militärkyrkogård]]
