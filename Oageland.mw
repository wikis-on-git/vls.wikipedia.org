[[Ofbeeldienge:Hagelandkaggevinne.jpg|thumb|right|Typisch uutzicht van 't Oageland]]
't '''Hoageland''' (Nederlands: ''Hageland'') es e geogroafische streke in 't oostn van de provinsje [[Vlams-Broabant]]. De bekendste steejn zyn [[Oarschot]], [[Diest]] en [[Tienn]].

==Geografie==
[[Ofbeeldienge:Ijzerzandsteenkerkwezemaal.jpg|thumb|200px|left|De Sint-Martinuskerke van Wezemaal es gemakt van yzerzandsteen]]
D'oudste vermeldienge van de noame ''Hageland'' dateert uut 1500. Ge meugt die noame letterlik uppakkn, ze wilt nietn anders zeggn dan land begruujd mè hoagn of kreupelhout. Dienen regio es 't enigste overgebleevn bebuscht gebied van heel Broabant.

De streke èt nog veel [[getuugneuvel|getuugnheuvel]]s. Die heuvels woarn oorsprounkelik [[zandbank]]n in en prehistorische zee die heel [[Vloandern]] bedekte. By 't wegtrekkn van die zee à peu près drie miljoen joar geleedn, spoelde 'n zochtn ounderground weg binst dat het harte [[yzerzandsteen]] da geconcentreerd wos in die zandbankn meer bestand wos teegn [[erosie]].

In die streke ligt het vul van dienen yzerzandsteen. Vroeger wos da veel gebruukt voor in 'n bouw. D'eerste romoansche kerkn uut d'elfste eeuwe woarn upgetrokkn in die materie.

==Geschiedenisse==
Archeoloogn èn in den regio bewyzn gevoundn van landbouwactiviteitn van zo'n 7000 joar geleedn. Ook de [[Romeinn]] en [[Merovingers|Meroviengers]] èn hunder spoorn achtergeloatn.

In de 12e eeuwe es de welbekende [[Abdy van Averbode|Norbertynnadby]] van [[Averbode]] gesticht gewist. En in de 13e eeuwe kreeg de stee Diest eigen stadsrechtn, eur eerste loaknuus en e [[begynof|begynhof]] da één van de best bewoarde es van de hele [[Nederlandn]]. 

Moa de stee beleefde heur hogtepunt in de 14e en 15e eeuwe, heur inweuners woarn toun rounduut ryke. In Diest èn ze de [[gotiek|gotische]] kerke gebouwd, de loaknalln en de ''Maagdentoren'', dat es e [[motte|torremotte]].

In 1607 goavn de [[Albrecht en Isabella|aartshertoogn Albrecht en Isabella]] updracht vo de [[barok]]ke Uze-Lieve-Vrouwebasilieke van [[Scherpnheuvel]] te bouwn. Sinsdien es datte e belangryk katholiek [[bedevoart]]soord.

==Fruut==
't Hoageland es gekend vo de fruutteelt. Da komt omdat het vlak neffers de styf vruchtboare groundn ligt van [[Haspengouw]].

D'r zyn verschillige bewegwyzerde bloesemroutes. En binst 'n oest keun je meidoen an begeleide fruutwandeliengn, fruutavondn en proef- en kookevènementn. Ze kweekn d'r zelfs wyn, lik ''de Hagelander'', nen lokoaln wittn wyn.

==Vertelliengn==
't Hoageland stoat ook bekend vo zyn vele roare vertelliengn dien d'r tout up 'n dag van vandoage nog osan bestoan. Zo komt het dan ze zynder doar olle joare wandeliengn round sprooktjes en vertelliengtjes organiseern, en olleman kut d'r an meidoene.

Veel van die vertellementn goan over [[ekse|heksn]]. Da zyn wuuvn die dikkers t'hope doen mè den duvel, of die ziekte, zottigie, miskroamn, dood, storm, rein enz. keunn veroorzoakn.

Andere vertelliengn goan over [[dwoallucht]]n die in 'n dounkern te zien zoudn zyn en roare bewegiengn moakn boovn moerassn en riviern.

[[Categorie:Streke in Vloandern]]

[[fr:Hageland]]
[[nl:Hageland]]
