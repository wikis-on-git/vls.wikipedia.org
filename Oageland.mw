[[Ofbeeldienge:Hagelandkaggevinne.jpg|thumb|right|Typisch uutzicht van 't Oageland]]
't '''Oageland''' (Nederlands: ''Hageland'') es e geogroafische streke in 't oostn van de provinsje [[Vlams-Broabant]]. De bekendste steedn zyn [[Oarschot]], [[Diest]] en [[Tienn]].

==Geografie==
[[Ofbeeldienge:Ijzerzandsteenkerkwezemaal.jpg|thumb|200px|left|De Sint-Martinuskerke van Wezemaal es gemakt van yzerzandsteen]]
D'oudste vermeldienge van de noame ''Hageland'' dateert uut 1500. Ge meugt de noame letterlik uppakkn, ze wilt nietn anders zeggn dan land begruujd mè oagn of kreupelout. Dienen regio es 't enigste overgebleevn bebuscht gebied van heel Broabant.

De streke èt nog veel [[getuugneuvel]]s. Die euvels woarn oorsproenkelik [[zandbank]]n in en prehistorische zee die heel [[Vloandern]] bedekte. By 't wegtrekkn van die zee à peu près drie miljoen joar geleedn, spoelde 'n zochtn ondergrond weg binst dat et arte [[yzerzandsteen]] da geconcentreerd wos in die zandbankn meer bestand wos teegn [[erosie]].

In die streke ligt et vul van dienen yzerzandsteen. Vroeger wos da veel gebruukt voor in 'n bouw. D'eerste romoansche kerkn uut d'efste eeuwe woarn upgetrokkn in die materie.

==Geschiedenisse==
Archeoloogn èn in den regio bewyzn gevondn van landbouwactiviteitn van zo'n 7000 joar geleedn. Ook de [[Romeinn]] èn [[Meroviengers]] èn under spoorn achtergeloatn.

In de 12e eeuwe es de welbekende [[Abdy van Oaverbode|Norbertynnadby]] van [[Oaverbode]] gesticht gewist. En in de 13e eeuwe kreeg de stee Diest stadsrechtn, eur eerste loaknuus en e [[begynof]] da één van de best bewoarde es van de [[Nederlandn]]. 

Moa de stee beleefde eur ogtepunt in de 14e en 15e eeuwe, eur inweuners woarn toun ronduut ryke. In Diest èn ze de gotische kerke gebouwd, de loaknalln en de ''Maagdentoren'', dat es e [[motte|torremotte]].

In 1607 goavn de aartsertoogn [[Albrecht en Isabella]] updracht vo de ''Onze-Lieve-Vrouwebasiliek'' van [[Scherpneuvel]] te bouwn. Sinsdien es datte e belangryk [[katholiek bedevoartsoord]].

==Fruut==
't Oageland es gekend vo de fruutteelt. Da komt omdat et vlak neffers de styf vruchtboare grondn ligt van [[Aspengouw]].

D'r zyn verschillige bewegwyzerde bloesemroutes. En binst 'n oest keun je mèdoen an begeleide fruutwandeliengn, fruutavondn en proef- en kookevènementn. Ze kweekn d'r zelfs wyn, lik ''de Hagelander'', nen lokoaln wittn wyn.

==Vertelliengn==
't Oageland stoat ook bekend vo zyn vele roare vertelliengn dien d'r tout up 'n dag van vandoage nog osan bestoan. Zo komt et dan ze zyder olle joare doar vertel- en sprookjeswandeliengn organiseern, en olleman kut d'r mèdoene.

Veel van die vertellementn goan over [[ekse|eksn]]. Da zyn wuuvn die dikkers t'ope doen mè den duvel, of die ziekte, zottigie, miskroamn, dood, storm, rèèn enz. keunn veroorzoakn.

Andere vertelliengn goan over [[dwoallucht]]n die in 'n doenker te zien zyn en roare bewegiengn moakn boovn moerassn en riviern.

[[Categorie:Streke in Vloandern]]

[[nl:Hageland]]
