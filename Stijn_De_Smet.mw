{{veranderplat|Brugs}}
'''Stijn De Smet''' ([[Brugge]], [[27 moarte]] [[1985]]) is e [[voetbol|foetbollist]] die voun 't moment byn [[Cercle Brugge|Cercle]] speelt. E speelt mêestol up de plekke van anvollnde middnvelder, mor e kut oek an de zydskant of vavôorn speeln.

==Carrière==
De Smet is begunn foetbolln by SV [[Jabbeke]] (en et ossan in [[Snellegem]] ewund, êen van de dêelgemêentn van Jabbeke) en at 'n twove wos, is 'n veruusd no Cercle, achter dat 'n in e sezoen 40 goals emakt adde. 

Zyn êestn match in 'n êestn ploeg van Cercle wos teegn Westerlô in 't sezoen 2003-2004. 't Joar derup mucht 'n 19 kirs meidoen en ne makte 4 goals en in 2005-2006 kust 'n ol 7 kirs scôorn. Deurdat 'n e zwoare neuke krêeg an de gewrichtsbandn van ze knoezel, wos 't noaste sezoen nie 't succesjoar dat iederêen verwacht adde. De stage dat 'n muchte doen byn de Blackburn Rovers uut [[Iengeland]], wos doamei naasn ze neuze.

De grôte deurbroake kwam in 't begun van 't sezoen 07-08, woarin dat De Smet tope met [[Tom De Sutter|De Sutter]], [[Oleg Iachtchouk|Iachtchouk]] en [[Honour Gombani|Gombani]] indeliks vele goals makte en ezô Cercle no 'n top van de klasserienge brochte.

E speelt oek ol en ende mei met de nationoale beloftn, 't is wachtn up zyn êestn echtn cap voun de Rôo Duvels.

==Varia==
*Ze voader zei ôois ekir an Hugo Broos, die gon kykn wos no ze zeune Dennis, dat 'n nog wel interessante zoakens wiste te vertelln over foetbol en ne vroeg of dat 'n messchien etwot me foetbol te moakn adde.
*[[Nicolas Lombaerts]] vertelde in en interview da De Smet liever nor e TD van de [[KLJ]] goat dan nor e VIP-fêeste en dat 'n liever [[bier]] drienkt of champagne. De Smet zei doarup dat dadde ol ossan ezô ewist is: byn de nationoale jeugd droenkn de mêeste gast nolle sôortn kortndrank, buutn de [[West-Vloandern|West-Vloamiengn]], dedie droenkn ossan nunder pientjes.

==Externe koppelienge==
*[http://www.youtube.com/watch?v=QvskMTDL_x0 Cercle-AA Gent (3-1) van 1 september 2007 met De Smet die de vierde golle makt]
*[http://www.youtube.com/watch?v=BCbtaVEIEPA Reportage over Cercle-Gent (5-1) van 20 januoari 2008 met 2 goals van De Smet]

[[Categorie:West-Vlamsche voetboller|De Smet Stijn]]
[[Categorie:Jabbeke|De Smet Stijn]]

[[en:Stijn De Smet]]
[[fi:Stijn De Smet]]
[[fr:Stijn De Smet]]
[[it:Stijn De Smet]]
[[nl:Stijn De Smet]]
[[pt:Stijn De Smet]]
