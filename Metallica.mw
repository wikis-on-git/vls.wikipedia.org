'''Metallica''' is nen [[Amerika|Amerikoansn]] meziekgroep die algemêen wordt anzien als êen van de grotste [[Metal (muzik)|metalgroepn]] oois. 

Ze bestoan ol sedert 1981 (in en andere bezettienge dan nu, ollêne [[James Hetfield]] en [[Lars Ulrich]] zyn derby van 't begun) en zyn voo vele groepn en gitarisn e grôot voorbeeld. Ze zyn surtout ekend erocht achter dan ze in 1991 ''Metallica'' (beter ekend ounder de noame ''The Black Album'') uutbrochn, nunder vuufde ploate (me styve bekende nummers lik ''Nothing Else Matters'', ''The Unforgiven'' en ''Enter Sandman'') woamei dan ze oek deurebrookn zyn by de geweune meziekliefebbers.

==Geschiedenisse==
==='t Begun: de joarn '80===
In 1981 zette Lars Ulrich (e drummer die eigentlik voe te tennisn va [[Denemarkn]] nor Amerika egoan wos) e zoekertje in e metalmagazine, woarup dat 'n gitarist Hetfield reageerde. 

Nunder êeste uptreen wos in 1982 me James Hetfield die zoeng en ritmegitaar speelde, Lars Ulrich die drumde, Ron McGovney die up 'n bas speelde en Dave Mustaine (die Lloyd Grant vervangn at) die leadgitaar speelde. In da joar pakkn ze nundern (zeker voun d'echte fanoatn) legendoarischn demo ''No Life 'Til Leather'' up. 

McGovney wos ol zêre vervang deur [[Cliff Burton]] en [[Dave Mustaine]] deur [[Kirk Hammett]] (die toune voun [[Exodus]] speelde, pertang oek e styvn bekendn metalgroep), olletwêe kwaamn ze derby in 1983. McGovney is nôois mi styf bekend erocht, mo Dave Mustaine beguste me [[Megadeth]], e groep womei dat 'n vele ploatn verkocht et. 

In 83 naamn ze oek nunder êeste hêle ploate up: ''[[Kill 'Em All]]'', e ploate womei dan ze rechtet e masse fans krêegn. 't Is ollemoale styf zêre espeeld (''Speed Metal'' zeggn sommigte; de mêeste noemn 't ''Thrash Metal'') en d'upnoamn zyn nie ol te goed.

In 84 toune, pakkn ze me ''[[Ride The Lightning]]'' e twidde ploate up. In e kortn tyd is 'n groep e masse veraard. De numers zyn mêer deurdacht en ''Fade To Black'' is voe vele menschn nog ossan 't beste numer dan z'emakt en, mo 't stoan nog e masse aar klassikers up (bevôorbeeld ''For Whom The Bell Tolls'' en ''Creeping Death'').

In 1986 en ze me ''[[Master Of Puppets]]'' de ploate upepakt woavan da kweet nie oevele meziekliefebbers (oek buutn de metal) zeggn da 't e klassieke ploate is, Metallica zevve speelt nog de mêeste van de numers live. 
In 'n tour dan ze derachter speeldn, krêegn z'in [[Denemarkn]] en aksedent me nundern tourbus en Burton veroungelukte. Iderêen wos eschokkeerd. Ze dêen ogliek vors en [[Jason Newsted]] (van [[Flotsam en Jetsam]]) nam de plekke in van Burton. Me nem naamn ze ''[[...And Justice For All]]'' up, woavan da ''One'' 't bekenste numer is. 't Stoat ider joar in d'êeste tiene van Tydlôze Oendert van [[Studio Brussel]]. Ze krêegn voe ''One'' oek nundern êestn Grammy Award.

===De grôte deurbroake: de joarn '90===
De grôte deurbroake kwam achter dan ze ''[[Metallica|Metallica (The Black Album)]]'' uutbrochn, e ploate die vele commerciëler wos dan olles van dervôorn. 't Album is wel surtout ekend ounder de noame ''The Black Album'' omda 't dozetje zwort is.

De noaste ploate kwam mor uut in '96 en noemde ''[[Load]]''. Vele menschn woarn stief ountgoocheld omdan ze e twin Black Album an verwacht. ''Load'' en zyn upvolger ''[[Reload]]'' (in '97, mor up 't zeste moment upepakt lik Load) woarn vele miender metal dan dervôorn (miender ard) en e masse fans wuldn van Metallica nie mir en weetn. Ze zein dat 'n groep ollêne nog an geld peisde en zeker toune dan ze round 2000 e proces begustn teegn de mezieksite Napster (ze voundn downloodn tjoepn).

De noaste ploate wos ''[[Garage Inc]]'' (in '98), e dubbel-cd me covers (oundermêer van [[Motörhead]] en [[Diamond Head]], grôte vôorbeeld voun Ulrich en Hetfield), woavan da voe't grôte pebliek surtout ''Whiskey In The Jar'' en ''Turn The Page'' ekend zyn omdan ze der clips van emakt en. 

't Wos toune were en ende stille en achter dan Hetfield en Newsted in kweiste ekomn woarn over een aarn groep van Newsted, smêetn ze 'n dien buutn in 2001. 't Wos nie d'ênigste ruuzje dan ze at en in 'n dien tyd ('n DVD ''Some Kind Of Monster'' goat doarover). 

Ze kwaamn derdeure en in 2003 kwam [[Robert Trujillo]] (ekend van [[Ozzy Osbourne]] en [[Suicidal Tendencies]]) by 'n groep. In da joar kwam ter oek e nieuwn cd uut: ''[[St. Anger]]'', e ploate die were veel arter wos, mo woa dan der gin solo's inzaatn (woavôorn da Metallica toch ekend wos). 't Wos geliek oe e nieuw begun.

In 2007 gienk 't er e nieuwe ploate kommn, mo 't is er nie van ekommn. Metallica et ol twêe numers espeeld beistn nunder latsn tour en 't zittn were solo's in.

==Bezettienge==
===Nu===
*James Hetfield (zang en ritmegitaar, sedert 1981)
*Lars Ulrich (drum, sedert 1981)
*Kirk Hammett (leadgitaar, sedert 1983)
*Rob Trujillo (bas, sedert 2003)
===Vroegerder joarn===
*Lloyd Grant (leadgitaar, 1981)
*Ron McGovern (bas, 1981-1982)
*Dave Mustaine (leadgitaar, 1981-1983)
*Clyff Burton (bas, 1982-27/09/1986 (†))
*Jason Newsted (bas, 1986-2001)

==Albums==
{| {{prettytable}} width="100%"
! colspan="2" | Studio-albums
|-
|'''[[Kill 'Em All]]'''
| [[1983]]
|-
|'''[[Ride The Lightning]]'''
| [[1984]]
|-
|'''[[Master Of Puppets]]'''
| [[1986]]
|-
|'''[[...And Justice for All]]'''
| [[1988]]
|-
|'''[[Metallica (album)|Metallica]]'''
| [[1991]]
|-
|'''[[Load]]'''
| [[1996]]
|-
|'''[[ReLoad]]'''
| [[1997]]
|-
|'''[[Garage Inc.]]'''
| [[1998]]
|-
|'''[[St. Anger]]'''
| [[2003]]
|-
|'''[[Death Magnetic]]'''
| [[2008]]
|}

==In West-Vloandern==
Metallica et twi kirs in West-Vloandern espeeld, twi kirs in [[Poperienge]], up 12 februoari 1984 en in 't zeste joar up 17 november.

==Grôte vôorbeeln==
*E masse groepn uit de [[NWOBHM]] (New Wave Of British Heavy Metal)
*[[Blitzkrieg]]
*[[Motörhead]]
*[[Diamond Head]]

==Externe koppeliengn==
{{commons|Metallica}}
* [http://www.metallica.com Officiële Metallica site]
* [http://www.belgianfuel.be Officiële Fansite (Beseloare)]

[[Categorie:Metallica]]
[[Categorie:Metal]]
[[Categorie:Groep uut de Verênigde Stoatn]]

[[als:Metallica]]
[[an:Metallica]]
[[ar:ميتاليكا]]
[[bar:Metallica]]
[[bg:Металика]]
[[br:Metallica]]
[[bs:Metallica]]
[[ca:Metallica]]
[[cs:Metallica]]
[[cy:Metallica]]
[[da:Metallica]]
[[de:Metallica]]
[[el:Metallica]]
[[en:Metallica]]
[[eo:Metallica]]
[[es:Metallica]]
[[et:Metallica]]
[[eu:Metallica]]
[[fa:متالیکا]]
[[fi:Metallica]]
[[fr:Metallica]]
[[ga:Metallica]]
[[gl:Metallica]]
[[he:מטאליקה]]
[[hr:Metallica]]
[[hu:Metallica]]
[[id:Metallica]]
[[is:Metallica]]
[[it:Metallica]]
[[ja:メタリカ]]
[[ka:მეტალიკა]]
[[ko:메탈리카]]
[[ku:Metallica]]
[[la:Metallica]]
[[lb:Metallica]]
[[li:Metallica]]
[[lt:Metallica]]
[[lv:Metallica]]
[[mk:Metallica]]
[[ml:മെറ്റാലിക്ക]]
[[nah:Metallica]]
[[nds:Metallica]]
[[nl:Metallica]]
[[nn:Metallica]]
[[no:Metallica]]
[[pl:Metallica]]
[[pt:Metallica]]
[[ro:Metallica]]
[[ru:Metallica]]
[[scn:Metàllica]]
[[sh:Metallica]]
[[simple:Metallica]]
[[sk:Metallica]]
[[sl:Metallica]]
[[sq:Metallica]]
[[sr:Металика]]
[[sv:Metallica]]
[[szl:Metallica]]
[[ta:மெட்டாலிகா]]
[[th:เมทัลลิก้า]]
[[tl:Metallica]]
[[tr:Metallica]]
[[uk:Metallica]]
[[uz:Metallica]]
[[vi:Metallica]]
[[zh:金属乐队]]
