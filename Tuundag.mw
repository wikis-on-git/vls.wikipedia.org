Tundag oftwel Tuindag in 't AN iz de kerremesse in 't begun van oegst olle joare in Yper. Die feeste bestoat ol van 1383. In  dien tyd zyn d'Yngelsche tegoare mit de Gentenoars Yper komn attakern. Ze woarn doa toene styf ryke en goe moat mit de Franschn keunink. Ze woarn toen zelfst anangers van de Franschn pows Urbanus beest dan d'Yngelsche en de Gentnoars vor en andern woarn. Vo nunder woarn d'Yperliengn ketters en 't is doadeure dan z'Yper attakeert hen. 

D'Yngelsche woarn verzekers nie styf slim, want ze geloovdn ol t'gene dan de Gentnoars nulder wysmaktn. Heel 't spel e gynk mar enigte doagn deurn. Ja, enigte doagn! Weekn aneen en ze eprobeerd om in 't stad binn te groakn. Ma de die van Yper lietn nunder nie doen. De soldoatn van 't stad ieldn de wachte up de vestn en ol wuk dan ze probeerdn om over de vestn te groakn mislukte. Achter en ende begost 't slicht were te moaken en d'Yngelsche en de Gentnoars woarn zoppnde nat, nunder tentn vieln in en ze 'n addn gin eetn mi. Up 't ende van 't spil grochtn ze 't broaknde moe en gyngn ze were nar uus. De Gentnoars en nog ier en doar en ofstee en e poar prochies leeggeschoupt up route nar uus, kwestje van toch etwot te kunn togen an 't wuf oz je tuuskomt. D'Yngelsche zin nar Calais vertrokkn en vandoa were 't woater over. Nunder grootn kommandant waz e bisschop, Hugh De Spenser. Ze kwoamen van e koale reize tuus, z'an nietn mei.

D'Yperliegn addn beest d'attakke olledoage prosesje espeeld voo Nuuze Lyve Vrouwe van de Vestn en ze zein dat deur neur was dan d'andere Yper nie addn kunnn pakkn. 't Is doavoorn dan ze van toen of an olle joare prosesje ieldn up 'n twiddn zundag van oegst en dat 't kerremesse woz in 't stad.

In 't begun stound da beeld in de kerke van de Recollecten, e sorte van Franciscanen. Zyder mostn der voorn zorgn e ze droegn 't ook in de prosesje. Mit de Fransche revoluusje ist toen estopt. 't Iz ma were begunn achter 1814, oz de Fransche weg woarn. Juuste voo n'andern oorloge woaren 't de nunn van de Lamotten die 't beeld droegn. 

De prosesje goat ol lange nie mir uut. 't Iz ollene nog e gebedstocht up de vestn. De kerremesse is 't er wel nog, olle kere voo twee weekn stoat de mart vul.

1383 waz eigntlik 't begun van 't ende voo d'Ypersche loaknkommerse. De buuteprochies woarn helegans plat esmeten en up ebrand en 't werkvolk dat doa wunde is ollemoale veruust na de prochies in 't rounde ov nar Yngeland. 't Woz edoan mit de derde grotste stee van de Vloanders.
