[[Ofbeeldienge: Basketball game.jpg|thumb|<center>Basketmatch]]
[[Ofbeeldienge: Basketball court metric nl.svg|thumb|<center>Basketveld]]
[[Ofbeeldienge: three point shoot.JPG|thumb|<center>Vrouwenbasket: een 3-puntshot]]
'''Basket''' is een ploegsport die uutgevoendn is in 1891 deur James Naismith, een [[Canada|Canadesche]] sportleroare in Springfield college, Massachusetts in de  [[USA]]. In basket speel je me twi ploegen van vuuf spelers ip een basketveld. De bedoelinge is van zoveel meugelik puntn te scoren tegen mekoar deur een balle te smytn deur een yzeren rink met een nette. Basket wordt deur vintn en vrouwn gespeeld.
==Basketveld==
't Basketveld bestoat uut een rechtoekig pleng met an weerskantn een korve, de basket genoemd. In de [[NBA]] (National Basketball Association) in de USA, is 't veld 94 feet lank en 50 feet brêed. Een [[FIBA]]-veld (Fédération Internationale de Basketball) is 28x15 m. De basket angt ip 3,048 m. 't Veld et twi zy-en achterlynen, een middellyne, een vryworplyne (4 m van de achterlyne) en een driepuntlyne (5,8 m van de achterlyne). Verder is 't er nog de middelcirkel woa dat 't spel begunt met de ipworp en de "bucket", een gebied roend de basket. De bucket is an de achterlyne 6 m brêed en versmalt noa de vryworplyne toe. De korve et een diameter van 0,45 m en zit vaste an een bord (backboard) van 1,80 m brêed en 1,05 m oge.
=='t Spel==
Anvallend wordt basket gespeeld deur te dribbelen of deur de balle te passn noar een medespeler. Dribbelen is loopn binst dat de balle ip de groend botst. Binn 'n bepoalde tyd moet er een doelpoginge oendernomen wordn. Een geweun shot levert 2 puntn ip, een shot van achter de 3-puntlyne 3 puntn en een vryworp (achter een foute) 1 punt. De pas die een speler gift an een scorende speler is een assist. De spelers en allemolle een verschillende positie ip 't speelveld. Een match wordt verdêeld in 4 quarters, 4 kêers 10 minuutn (in de NBA 12). De ploeg die 't mêest puntn gescoord et wint. By gelykspel wordt de match beslist in êen of mêerdere verlengingn.

Verdedigend wordt er geprobeerd 't anvallend team 't scoren te belettn of de balle zelve te bemachtigen. Fysiek contact wordt bestraft met een persôonlike foute, oensportief gedrag deur een technische foute. Een speler wordt uutgeslootn at'n 5 foutn begoan et. De match wordt in goeie boann geleid deur 2 of 3 arbiters.

==De vuuf posities==
*'''Point guard'''
De point guard (de "êen") is mêestal de klinste speler ip 't veld. Iederen anval begunt by de point guard. Doarom moet 'n tactisch en technish begoafd zyn, goed kunn dribbelen en passn. Goeie assists geven is belangryker vor em dan zelve te scoren.
*'''Shooting guard'''
De shooting guard (de "twêe") is atletisch en dikwils de beste shotter van de ploeg. J' is over 't algemêen grotter dan de point guard.
*'''Small forward'''
De small forward (de "drie") is atletisch en scoort zowel ip afstand als oender de basket. Je lokt ook foutn uut zodat 'n ook vele puntn scoort an de vryworplyne.
*'''Power forward'''
De power forward (de "viere") is êen van de langste spelers en stevig gebouwd. Je speelt me zyn rik noa de korve. Z'n specialiteit is rebounds pakkn en scoren oender de basket.
*'''Center'''
De center (de "vuve") is dikwils de langste speler ip 't pleng. J'is ook zwoar en et vele macht. Z'n job is van te scoren oender de basket en vo de teegnstander 't scoren te belettn. Den ipworp is ook dikwils vor em.

==Basketterminologie==
De beste basketploegn speeln in Amerika. Doadeurn kom et oek da de baskettoale by uutstek 't Iengels is. 
===Shots===
* Dunk of slam dunk: de speler springt styf oge, en smyt de bolle na beneen, rechte deurn ryngel.
* Lay-up: de speler lopt na 'n ryngel, en smyt de bolle via 't bord na binn.
* Fade-away: de speler smyt de bolle na 't net om te scoorn, moa spriengt tegelykertyd e bitje nar achter om et voe 'n teegnstander moeilyker te moakn om ze shot te blokkeern.
* Alley oop: e spectaculair shot woavôorn daj (mêestol) me twêe moe zyn: êen speler smyt de bolle in de richtieng van 't net, en e moat pakt de bolle in de lucht over en scôort 't punt (mêestol met e dunk).

==Basket in België==
*[[West-Vlamsche basketploegn]]
==Externe koppeliengn==
*[http://www.basketwvl.be Basket West-Vloandern]
*[http://www.basketbalvlaanderen.org VBL Vlamsche basketballiga]
*[http://www.basketbelgium.org Homepage Basket Belgium]

[[Categorie: Basket]]

[[nl: Basketbal]]
