[[Ofbeeldienge:Louis de Gruuthuse.jpg|thumb|right|<center>Ofbeeldienge van Lodewyk van Gruuthuse deur nen ounbekendn schilder uut de [[Zudelikke Nederlandn]]]]
'''Lodewyk van Gruuthuse''' (ca.1427 – Brugge, [[24 november]] [[1492]]), was de belangrykstn telg van e grôot patriciërsgeslacht in [[Brugge]] binst de 15e eeuwe. 

==De noame==
De noame ''Gruuthuse'' oudt verband me de middeleeuwsche brouwers. Vor under bier smoake te geevn gebruuktn z'in dien tyd e soamnstellienge van gedroogde blommn en plantn: ''gruut''. 

Wien da d'r bier wilde brouwn was verplicht van ’t gruut te koopn in ’t gruutmagazyn of  gruuthuus van de landhere, die ’t monopolie aad van de verkoop. 

In ’t Brugse wierd da gruutrecht in de 12e eeuwe deur [[groaf van Vloandern]] Boudewyn IX an e ridderlikke familie in lêen gegeevn. 

In de 13e eeuwe was da de familie: ''van Brugghe'' en in de 14e eeuwe: ''van der Aa – van Brugghe''. Die noamn stoan ip ’t woapn. De leenhouders  van ’t gruutrecht wierdn ook ''de heren van Gruuthuse'' genoemd. 

In de 14e eeuwe wierd ’t gruut mêer en mêer vervangn deur [[ommel]]. De brouwers van ommelbier woarn nu van overeidswege verplicht van accynsrecht in plekke van gruutrecht an d'heern te betoaln. Ip die maniere woarn de Gruuthuses ryke gewordn en an ze stoatus en invloed gekreegn.

==Zyn leevn==	
Lodewyk van Brugge, heer van Gruuthuse, prins van Steenhuyze, groaf van Winchester, heer van Avelgem, Haamstede, Oostkamp, Beveren, Tielt-ten-Hove en Spiere, was den ênigste zeune van Jan IV van Brugge en Margaretha van Steenhuyze, Vrouwe van Avelgem.

Je was ridder, e briljantn diplomoat en e beschermer van kunst en lettern. Je dêe mee an de beroemdste steekspeeln van z’n tyd, de tornooin van de Fazant in Rysel, van Tourelles in Parys, en van de Wittn Beir en de Goudn Boom in Brugge.
Zyn devies was: ''Plus est en vous''.

Den 23stn meie 1445 benoemde hertog [[Filips den Goein]] em tout z’n schildknoapschienker, e   functie die ollene oopn stound vo jounge edelliedn. Azo begost z’n carrière an ’t hof van de [[Bourgondische ertoogn]]. Ols politicus en diplomoat wast 'n e goein roadgever vo d’hertoogn  in under moeilikke regeringstyd. 

In 1449 wierd 'n benoemd tout schienker van ’t hof, in 1452 tout gouverneur van Brugge en [[Oudenoarde]], in 1461 tout ridder van de [[Orde van et Gulden Vlies]] en in 1463 tout gouverneur van Olland, Zeeland en Friesland. Loater stelde [[Karel den Stoutn]] em an ols legeranvoerder en in 1470 ols vlootbevelebber.

Binst de wienter van 1471 gaf Lodewyk Edward IV, de keunink van Iengeland, ounderdak in z'n Gruuthusehof. Edward, de schonbroere van Karel den Stoutn, a tydlik z'n land moetn ountvluchtn binst z’n beruchtn Rooznoorloge. 
Edward benoemde Lodewyk e joar loater tout groaf van Winchester. 

Ook vo [[Maria van Bourgondië]] ist 'n belangryk gewist. J'ielp eur trouw me [[Maximiliaan van Oostenryk]] regeln teegn de gouste van de keunink van Frankryk. Den 22stn juni wierd under zeune [[Filips den Schoonn]] geboorn en Lodewyk was z'n koamerhere. 

Lodewyk was ossan loyoal gewist tegenover de Bourgondische ertoogn, mo nu aad 'n de kant van de Vlamsche steedn gekoozn in under verzet teegn den Habsburger Maximiliaan. Dat is z'n oundergank gewordn. 

De vierentwintigstn november 1492 ist 'n gestorvn in z’n paleis in Brugge, te middn van z’n ryke verzoamelinge kunstwerkn en kostboare boekn. Je was juste were van e gevangnschap. 
J'is begroavn an de bidtribune, mo z'n grafmonument is nie bewoard. Wel z'n portret ols ridder van 't Gulden Vlies. ([[Vlamsche Primitievn]],[[Groeningemuseum]], Brugge.)
 
Lodewyks zeune Jan van Gruuthuse kôos partye vo de Franschn keunink en da was ’t ende van ’t verbluuf van de Heren van Gruuthuse in Brugge. ’t Verfranste geslacht leefde vôort in Abbeville, Frankryk. 

Zyn ounschatboare boekn me z’n unieke bloemleziengn van de Vlams-Bourgondische miniateurkunste zyn nu in Frankryk. Zyn [[Gruuthuse-andschrift]] is in de [[Lêge Landn]] gebleevn.

==Van paleis tout museum==
’t Paleis of hof van d’heern van Gruuthuse is ’t grotste gotisch privoat huus die bewoard is gebleevn in de Lêge Landn.

Lodewyks voader Jan IV van der Aa-van Brugghe, begost round 1425 met den bouw van ’n heernhuus langs de Reie, verzekers ip de platse van ’t oud gruutmagazyn, neffest d’ [[Onze-Lieve-Vrouwekerke (Brugge)|Onze-Lieve-Vrouwekerke]]. In die eeste fase kwam ’t overeen me de ôostelikke vleugel van nu. ’t Is in die periode da [[Jan van Eyck]] em in Brugge is kommn vestign ten dienste van ertog Filips den Goein.

In de twiddn elft van de 15e eeuwe liet Lodewyk de zudelikke vleugel zettn. In 1472 kwamt 'n overêen me ’t kapittel en de kerkfabrieke vor e brugvormige bidkapelle of oratorium, die ’t Gruuthusehof verbound met ’t kôor van d'Onze-Lieve-Vrouwekerke, te meugn bouwn. Vanuut die bidtribune kostn de heern van Gruuthuse ol de godsdienstplechtigeedn byweunn. Je liet ook e galerye, peirdestolln en koamers vo ’t dienstpersonel bouwn an de nôordelikke kant.  

Nu wordt 't paleis gebruukt ols [[Gruuthusemuseum]].

[[Categorie:Brugge|Van Gruuthuse, Lodewyk]]
[[Categorie:Middelêeuwen|Van Gruuthuse, Lodewyk]]
[[Categorie:Istorisch personage van de Nederlandn]]

[[en:Lewis de Bruges]]
[[nl:Lodewijk van Gruuthuse]]
