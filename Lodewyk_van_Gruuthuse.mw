[[Ofbeeldienge:Louis de Gruuthuse.jpg|thumb|right|200px|Ofbeeldienge van Lodewyk van Gruuthuse deur nen ounbekendn schilder uut de [[Zudelikke Nederlandn]]]]
'''Lodewyk van Gruuthuse''' (ca.1427 – Brugge, [[24 november]] [[1492]]), was de byzonderstn telg van ’n groot oadelik patriciërsgeslacht in 't [[Brugge]] van de 15e eeuwe. J’è met z’n talentn van ’n pre-renaissancefigeur de schonste bladzydn van de ryke Gruuthuse-geschiedenisse geschreevn.
==De noame==
De noame ''Gruuthuse'' oudt verband met ’t middeleeuws brouwerybedryf. Vor under bier smoake te geevn gebruuktn ze in dien tyd ’n soamnstellinge van gedroogde blommn en plantn: ''gruut''. Niemand mocht er bier brouwn zonder ’t bier gekocht t’èn in ’t gruutmagazyn of  gruutuus van de land'ere, die ’t monopolie ad van de verkoop. In ’t Brugse wierd da gruutrecht vanof de 12e eeuwe deur groaf Boudewyn IX an ’n ridderlikke familie in leen gegeevn. Vanof de 13e eeuwe was da de familie: ''van Brugghe'' en vanof de 14e eeuwe: ''van de Aa – van Brugghe''. Die noamn stoan up ’t woapn. De leen’ouders  van ’t gruutrecht wierdn ook ''de heren van Gruuthuse'' genoemd.Vanof de 14e eeuwe wierd ’t gruut meer en meer vervangn deur [[ommel]]. De brouwers van ommelbier woarn van nu voors van overeidswege verplicht van accynsrecht in plekke van gruutrecht an d’eern  te betoaln. Azo an de Gruuthuses rykdom, stoatus en invloed weetn te verwervn.
==Zyn leevn==	
Lodewyk van Brugge, heer van Gruuthuse, prins van Steenhuyze, groaf van Winchester, heer van Avelgem, Haamstede, Oostkamp, Beveren, Tielt-ten-Hove en Spiere, was d’n enigstn zeune van Jan IV van Brugge en Margaretha van Steenhuyze, Vrouwe van Avelgem.
Je was nie ollene ’n  patriciër van anzien, moa je stond ook bekend as ’n lenig ridder, ’n briljant diplomoat en ’n beschermer van kunst en lettern. Z’n sportiviteit zegevierde up de beroemdste steekspeeln van z’n tyd, de tornooin van de Fazant in Rysel, van Tourelles in Parys, van d’n Wittn Beir en d’n Goudn Boom in Brugge.
Zyn devies was:''Plus est en vous''.

Hertog [[Filips de Goede]] benoemdegd' em d’n  23stn  meie 1445 tout z’n schildknoapschinker. Die functie stond ollene oopn vo jounge edelliedn. Azo begost z’n succesvulle carrière an ’t of van de ertoogn van Bourgondië. As politicus en diplomoat wist y d’ertoogn oltyd in under moeilikke regeringstyd mè road en doad by te stoan en was doadeure de meest geëerde Bruggelink. 
In 1449 wierd y benoemd tout schinker van ’t of, in 1452 tout gouverneur van Brugge en Oudenoarde, in 1461 tout ridder van ’t Gulden Vlies en in 1463 tout gouverneur van Olland, Zeeland en Friesland. Loater stelde [[Karel de Stoute]] em an as z’n legeranvoerder  en in 1470 as z’n vlootbevelebber.
Os Karels schoonbroere, Edward IV, keunink van Ingeland binst z’n beruchtn Rooznoorlog tydelik z’n land most ontvluchtn vond y binst de winter van 1471 in ’t Gruuthuzehof ’n prinselik onderdak. Edward benoemdegd’ èm ’n joar loater tout groaf van Winchester. 

Ook vo [[Maria van Bourgondië]] ist y belangryk gewist. Je makte teegn de wil van de keunink van Frankryk eur trouw met Maximiliaan van Oostenryk meugelik. Dn 22stn juni wierd under zeune [[Filips de Schone]] geboorn, en Lodewyk was z'n koamer'ere. An eur 25 joar verongelukte Maria met eur peird. Ze was moa vuufentwintig joar oud.

Lodewyk was oltyd ‘n byzounder loyoal medestander gewist van de Bourgondische ertoogn  moa j’ at de kant van de Vlamsche steedn gekoozn in under verzet teegn d’n Habsburger Maximiliaan. Dat is em noodlottig gewordn. Ost ’n juste were was van ’n gevangnschap ist ’n  d’n vierentwintigstn november 1492 gestorvn in z’n paleis in Brugge, te middn van z’n ryke verzoamelinge kunstwerkn en kostboare boekn. 
Je wierd begroavn vö de bidtribune. Z’n prachtig grafmonument is jammer genoeg nie bewoard, wel z’n portret dat em voorstelt as ridder van ’t Guldn Vlies. ([[Vlamsche Primitievn]] , [[Groeningemuseum]], Brugge.)

Os Lodewyks zeune, Jan van Gruuthuse partye koos vo d’n Franschn keunink betekende da ’t ende van ’t verbluuf van de Heren van Gruuthuse in Brugge. ’t Totoal verfranste geslacht leefde voort in Abbeville, Frankryk. Wa da vo Brugge nog erger was is da Lodewyks ounschatboare boekn mè z’n unieke bloemlezingn van de Vlams-Bourgondische miniatuurkunst grootndeels up Fransche bodem wordt bewoard. Wa dat wel in de Lege Landn is gebleevn, is ’t zogenoamde [[Gruuthuse-andschrift]].

wordt vervolgd
