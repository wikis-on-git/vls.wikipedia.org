[[Ofbeeldienge:Louis de Gruuthuse.jpg|thumb|right|200px|Ofbeeldienge van Lodewyk van Gruuthuse deur nen ounbekendn schilder uut de [[Zudelikke Nederlandn]]]]
'''Lodewyk van Gruuthuse''' (ca.1427 – Brugge, [[24 november]] [[1492]]), was de byzonderstn telg van ’n groot oadelik patriciërsgeslacht in 't [[Brugge]] van de 15e eeuwe. J’è mè z’n vele talentn de schonste bladzydn van de ryke Gruuthuse-geschiedenisse geschreevn.
==De noame==
De noame ''Gruuthuse'' oudt verband met ’t middeleeuws brouwerybedryf. Vor under bier smoake te geevn gebruuktn z' in dien tyd ’n soamnstellinge van gedroogde blommn en plantn: ''gruut''. Niemand mocht er bier brouwn zounder ’t gruut gekocht t’èn in ’t gruutmagazyn of  gruutuus van de land'ere, die ’t monopolie ad van de verkoop. In ’t Brugse wierd da gruutrecht in de 12e eeuwe deur groaf Boudewyn IX an ’n ridderlikke familie in leen gegeevn. In de 13e eeuwe was da de familie: ''van Brugghe'' en in de 14e eeuwe: ''van der Aa – van Brugghe''. Die noamn stoan up ’t woapn. De leen’ouders  van ’t gruutrecht wierdn ook ''de heren van Gruuthuse'' genoemd. In de 14e eeuwe wierd ’t gruut meer en meer vervangn deur [[ommel]]. De brouwers van ommelbier woarn van nu voors van overeidswege verplicht van accynsrecht in plekke van gruutrecht an d’eern  te betoaln. Up die maniere an de Gruuthuses rykdom, stoatus en invloed weetn te verwervn.

==Zyn leevn==	
Lodewyk van Brugge, heer van Gruuthuse, prins van Steenhuyze, groaf van Winchester, heer van Avelgem, Haamstede, Oostkamp, Beveren, Tielt-ten-Hove en Spiere, was d’n enigstn zeune van Jan IV van Brugge en Margaretha van Steenhuyze, Vrouwe van Avelgem.
Je was nie ollene ’n  patriciër van anzien, moa je stound ook bekend as ’n lenig ridder, ’n briljant diplomoat en ’n beschermer van kunst en lettern. Z’n sportiviteit zegevierde up de beroemdste steekspeeln van z’n tyd, de tornooin van de Fazant in Rysel, van Tourelles in Parys, van d’n Wittn Beir en d’n Goudn Boom in Brugge.
Zyn devies was: ''Plus est en vous''.

Hertog [[Filips de Goede]] benoemdegd' em d’n  23stn  meie 1445 tout z’n schildknoapschinker. Die functie stound ollene oopn vo jounge edelliedn. Azo begost z’n succesvulle carrière an ’t of van de ertoogn van Bourgondië. As politicus en diplomoat wist y d’ertoogn oltyd in under moeilikke regeringstyd mè road en doad by te stoan en was doadeure de meest geëerde Bruggelink. 
In 1449 wierd y benoemd tout schinker van ’t of, in 1452 tout gouverneur van Brugge en Oudenoarde, in 1461 tout ridder van ’t Gulden Vlies en in 1463 tout gouverneur van Olland, Zeeland en Friesland. Loater stelde [[Karel de Stoute]] em an as z’n legeranvoerder  en in 1470 as z’n vlootbevelebber.
Os Karels schoonbroere Edward IV, keunink van Ingeland binst z’n beruchtn Rooznoorlog tydelik z’n land most ountvluchtn, vound y binst de winter van 1471 in ’t Gruuthuzehof ’n prinselik ounderdak. Edward benoemdegd’ èm ’n joar loater tout groaf van Winchester. 

Ook vo [[Maria van Bourgondië]] ist y belangryk gewist. Je makte teegn de wil van de keunink van Frankryk eur trouw met Maximiliaan van Oostenryk meugelik. D'n 22stn juni wierd under zeune [[Filips de Schone]] geboorn, en Lodewyk was z'n koamer'ere. An eur 25 joar veroungelukte Maria met eur peird. Ze was moa vuufentwintig joar oud.

Lodewyk was oltyd ‘n byzounder loyoal medestander gewist van de Bourgondische ertoogn  moa j’ at de kant van de Vlamsche steedn gekoozn in under verzet teegn d’n Habsburger Maximiliaan. Dat is em noodlottig gewordn. Ost ’n juste were was van ’n gevangnschap ist ’n  d’n vierentwintigstn november 1492 gestorvn in z’n paleis in Brugge, te middn van z’n ryke verzoamelinge kunstwerkn en kostboare boekn. 
Je wierd begroavn vo de bidtribune. Z’n grafmonument is jammer genoeg nie bewoard, wel z'n portret dat em voorstelt as ridder van 't Gulden Vlies
([[Vlamsche Primitievn]],[[Groeningemuseum]], Brugge.)

Os Lodewyks zeune, Jan van Gruuthuse partye koos vo d’n Franschn keunink betekende da ’t ende van ’t verbluuf van de Heren van Gruuthuse in Brugge. ’t Totoal verfranste geslacht leefde voort in Abbeville, Frankryk. Wa da vo Brugge nog erger was is da Lodewyks ounschatboare boekn mè z’n unieke bloemlezingn van de Vlams-Bourgondische miniatuurkunst grootndeels up Fransche bodem wordn bewoard. Wa dat wel in de [[Lege Landn]] is gebleevn, is ’t zogenoamde [[Gruuthuse-andschrift]].

==Van paleis tout museum==
’t Paleis of hof van d’eern van Gruuthuse is ’t grotste gotisch privoat uus da bewoard is gebleevn in de Lege Landn.
Lodewyks voader Jan IV van der Aa-van Brugghe,  begost round 1425 met d’n bouw van ’n ‘eernuus langs de Reie, verzekers up de platse van ’t oude gruutmagazyn, neffest d’ Onze-Lieve-Vrouwekerke. In die eeste fase kwam ’t overeen mè de oostelikke vleugel van nu. ’t Is in die periode da [[Jan van Eyck]] em in Brugge is kommn vestign ten dienste van ertog Filips de Goede.
In d'n twiddn elft van de 15e eeuwe liet Lodewyk de zudelikke vleugel uptrekkn. In 1472 bereiktet y ’n overeenkomste met ’t kapittel en de kerkfabrieke vo d’r ’n brugvormige bidkapelle of oratorium te construeern die ’t Gruuthusehof verbound met ’t koor van de Onze-Lieve-Vrouwekerke. Vanuut die bidtribune kostn de eern van Gruuthuse ol de godsdienstplechtigeedn byweunn. Ze beschiktn ook tout 'n privé toegank tout de kerke. Ook bouwdet y an de noordelikke kant ’n galerye, peirdestolln en koamers vo ’t dienstpersonel.  

Nu is ’t Stedelik Museum vo Oudeidkunde en Kunstnyvereid in ’t gebouw oundergebrocht.

==De Gruuthusecollectie==
In ’t joar 1865 èn d’r enigte istorici en antiekkenners in Brugge ''’t Oudeidkundig Genootschap'' upgericht vor ’n verzoamelinge an te leggn van ‘t Brugse verleedn. De twoalf  leedn woarn drie menschn van ’t ounderwys, w.o. de letterkundign [[Hugo Verriest]], (ton leroare an ’t Brugs Sint-Lodewykscollege), twi archivoarissn, twi architectn,  w.o. William Brangwyn, voader van [[Frank Brangwyn]], ’n advokoat, ’n ounderpaster, ’n glasschilder, de Brits-Brugsn oudeidkundign James Weale, en d’n Vlamschn priester-dichter [[Guido Gezelle]]. Zynder liggn an de boasis van de Gruuthusecollectie, die nu te zien is in ’t museum.

Under tentoonstellingsruumte up ’t eeste verdiep van ’t Belfort was te klene gewordn en
tien joar noa de stichtingsdoatum kostn ze ’t stadsbestier d’r toe beweegn vo 
't oude Gruuthusehof te koopn en t’erstelln vor over ’n museumgebouw te beschikkn.
[[Categorie:Brugge|Van Gruuthuse, Lodewyk]]
[[Categorie:Middelêeuwen|Van Gruuthuse, Lodewyk]]

[[en:Lewis de Bruges]]
[[nl:Lodewijk van Gruuthuse]]
