’t '''Uzetje van Majutte''' is één van de winnige overgebleevn restantn van ’t visschersleevn in [[Blanknberge]].

De Breydelstroate in Blanknberge was tout in ’t joar 1900 bykan allene beweund deur visschersmenoages me styf vele joungers. In dien tyd wast er een visschersgemeenschap me 66 van die klene uzetjes en twi cafeetjes. ‘t Stratje gaf uut ip een [[dune]]. De beweuners van die visschersuzetjes weundn styf dichte by under platbodemschuutn, die ip ‘t [[strange]] wierdn getrokkn. 

Van ‘t visschersleevn van overtyd getuugn nog twi "geklasseerde" uzetjes: ip numero 27, en ‘t schilderachtige Uzetje van Majutte met z’n wit puntgeveltje ip numero 10. ’t Et een oundiepe funderinge, drie steens diepe in ‘t dunezand. Je moe je kop stuupn vo deur de dubbele "koeiestaldeure" binn te geroakn. In de balkn zie je overal scheepswerk. Een boogveistertje gaf overtyd uutzicht ip de duunn. In ’t voorplatstje ist er e schouwe met Delftse tiggels. In den eird stoat er een oude inscriptie met de spreuke: "Moeghere Cuecken en Herten Blye". De vloer is beleid me klene roodgebakkn tiggels. In ‘t keukentje ist er een twiddn oopn eird me were een grote schouwe en een oude roundgemetste "pekelpit" ofgeslootn met een outn deksel. In de balkn boovn de keukn zit er een planke van een Blanknbergsche schute verwerkt, die verzekers is angespoeld. Ounder ’t dek van Boomsche pann ist er een outn gebinte en een grote zolder. ’t Uzetje  bluuft fris in de [[zomer]] en warm in de winter. 

Niemand wit oe oud da ’t uzetje juste is. ‘t Is vele generoaties lange beweund gewist deur de visschersfamilie Debruyne, me de [[Roesschaert#lapnoamn|lapnoame de "Majuttes"]]. De latste visscher die d’r weunde was Jan Majutte. 

==Bronne==
Maritiem Erfgoed Blanknberge.
==Externe koppelienge==
*[http://www.blankenberge-online.be/pers/blankenberge_online_persbericht_00057.html Uzetje van Majutte ip Oopn Monumentndag]

[[Categorie:Blanknberge]]
