[[Ofbeeldienge: Huisje van Majutte.jpg|thumb|Uzetje van Majutte]]
’t '''Uzetje van Majutte''' is één van de winnige overgebleevn restantn van ’t visschersleevn in [[Blanknberge]].

De Breydelstroate in Blanknberge was tout in ’t joar 1900 bykan allêne beweund deur visschersmenoages me styf vele joungers. In dien tyd wast er een visschersgemêenschap me 66 van die klêne uzetjes en twêe cafeetjes. ‘t Stratje gaf uut ip een [[dune]]. De beweuners van die visschersuzetjes weundn styf dichte by under platbodemschuutn, die ip ‘t [[strange]] wierdn getrokkn. 

Van ‘t visschersleevn van vroeger getuugn nog twêe "geklasseerde" uzetjes: ip numero 27, en ‘t schilderachtige Uzetje van Majutte met z’n wit puntgeveltje ip numero 10. ’t Et een oundiepe funderinge, drie stêens diepe in ‘t dunezand. Je moe je kop stuupn vo deur de dubbele "koeiestaldeure" binn te geroakn. In de balkn zie je overal scheepswerk. Een boogveistertje gaf vroeger uutzicht ip de duunn. In ’t voorplatstje ist er e schouwe met Delftse tiggels. In den eird stoat er een oude inscriptie met de spreuke: "Moeghere Cuecken en Herten Blye". De vloer is beleid me klêne rôodgebakkn tiggels. In ‘t keukentje ist er een twiddn oopn eird me were een grôte schouwe en een oude roundgemetste "pekelpit" ofgeslootn met een outn deksel. In de balkn boovn de keukn zit er een planke van een Blanknbergsche schute verwerkt, die verzekers is angespoeld. Ounder ’t dek van Boomsche pann ist er een outn gebinte en een grôte zolder. ’t Uzetje  bluuft fris in de [[zomer]] en warm in de winter. 

Niemand wit juste oe oud da ’t uzetje is. ‘t Is vele generoaties lange beweund gewist deur de visschersfamilie Debruyne, met de [[Roesschaert#lapnoamn|lapnoame de "Majuttes"]]. De latste visscher die d’r weunde was Jan Majutte. 

==Bronne==
Maritiem Erfgoed Blanknberge.
==Externe koppelienge==
*[http://www.blankenberge-online.be/pers/blankenberge_online_persbericht_00057.html Uzetje van Majutte ip Oopn Monumentndag]

[[Categorie:Blanknberge]]
