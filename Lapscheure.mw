'''Lapscheure''' is een dorptje in West-Vloandern. Sedert de fusie van gemêentn in 1977 is ’t een dêelgemêente van de stad [[Damme]]. ’t  Is 1335 ha grôot en ’t telt oungeveer 400 inweuners. ’t Ligt an de Ollandsche grenze nie verre van [[Sluus]]. Lapscheure is een landbouwdorp, een oase van rust deur z’n geïsoleerde liggienge. ’t Krekengebied dat bestoat van in de Middelêeuwen trekt woaterbêestn en trekveugels an. Nie verre van de dorpskern ligt er een nateurreservoat. De dykn zyn  getuugn van de  inpolderienge. Ip de Damsche Voart ligt er een overzetbôotje, Kobus, woamee da je zelve kunt voaren van [[Oeke]] noa Lapscheure.

De oudste vermeldienge van Lapscheure is van ’t joar 1019: Lappesscura. De noame komt verzekers van scheure of hofstee van boer Lappe. 
==’t Bezoekn weird==
*De Kerke van Lapscheure (Illige drievuldigeid en Illige Christianus) en de ruïne van de êeste kerke. In 1640 was de oude kerke oenbereikboar gewordn deur de overstromienge en met de afbroak  wierd er in 1649 een nieuwe kerke gebouwd in Renaissancestyl.
*’t Lapscheurse Gat, een kreke die ountstoan is in 1583. De dykn ten Zuudn van Sluus wierdn ton deur de Ollandsche woatergeuzen deuregebrookn woadeure da hêel ’t gebied zuudwoarts overstroomde.‘t Woater da binnstroomde scheurde een geule uut: ‘t Lapscheurse Gat. Doaby wierd ’t ôorsprounkelikke Lapscheure hêlegans van de koarte gevoagd. In 1611-1613 wierdn de Zêedyk en de Sint-Pietersdyk gebouwd vo de ounder woater gezette groundn te erwinn. 
*De “Blauwe Sluis” uut 1746, geleegn ounder de Zêedyk an ‘t Lapscheurse Gat. Tusschn 1746 en 1843 regelde de “Blauwe Sluis” de ofwoaterienge van de polders round ‘t Lapscheurse Gat. In 1830 mocht ’t Belgisch woater nie me over ’t Ollands groundgebied en doavôren wierd in 1847 ’t Leopoldkanoal gegroaven die nu dient vo de ofwoaterienge langs [[Heist]] noa de zêe. De Blauwe Sluis wordt dus nie me gebruukt  moar is ip 30 juli 1976 als monument erkend en gerestaureerd.
[[Categorie:Damme]]
[[Categorie:Plekke in West-Vloandern]]
