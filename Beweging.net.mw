't '''ACW''' (''Algemeen Christelijk Werknemersverbound'') is de noame van de koepel van christelikke werknemersbewegiengn. D' organisoatie èt 3 belangrikke principen: socioale rechtveirdigeid, participatieve democratie en deurzoame ountwikkelienge.

[[Jan Renders]] is vôorzitter sichtend [[2002]].

==Dêelorganisoaties==
*[[ACV]], 't Algemêen Christelik Vakverbound
*[[CM]], de Christelikke Mutualiteit
*[[KAJ]], Kristelijke Arbeidersjongeren, de joungerenbeweginge, de "kajotters".
*[[KAV]], de Kristelikke Arbeidersvrouwen, de "vrouwenbound".
*[[KWB]], de Kristelikke Werknemersbeweginge, vo de vinten. Oundertusschn is't e gezinsbewegienge ekomn.
*[[OKRA]], de vroegere KBG, vo de derde leeftyd 
*[[Wereldsolidariteit]], dienst vo ountwikkelingssoamenwerkinge
*[[Groep ARCO]], de coöperatieve holding 
*[[Familiehulp]], 'n dienst vo verzorginge en ulpe in 't uusoudn

't ACW organiseert overleg tussen de verschillende dêelorganisoaties, gezoamelikke campagnes en acties en gift [[Visie]] uut, 't weekblad van de christelikke arbeidersbeweginge.

't ACW zorgt ôok vo de reloaties met de polletiek. D'ACW-mandatoarissn zittn in de [[CD&V]], moa round concrete dossiers werkt 't ACW ôok soms tegoare met pollitiekers van SPa of Groen.

==Geschiedenisse==

* [[Rerum Novarum]] ([[1891]]) 
 
Up 't ende van de 19e êeuwe komt in hêel West-Europa 't [[socialisme]] up met 'n arbeidersbeweginge. Ze probeern te zorgn vo de rechtn van 't werkvolk en vo 't wegwerkn van economische, socioale en pollitieke ounderdrukkinge. De katholiekn zittn 'n bitje in met 't revolutionaire én surtout 't vryzinnige van de socialistn.Ze voeln under gesteund deur paus Leo XIII, die in zijn [[encyclieke]] Rerum Novarum (''Over nieuwe dingen'')(1891) uutdrukkeluk uproept tout katholieke socioale actie. In 1891 nog is de [[Belgische Volksbound]] gesticht. 

De Belgische Volksbound is eigenluk de vôorlôper van de christelikke arbeidersbeweginge. Je bestoat uut 3 grôte ofdêlingn:

: ° De 'verenigingen van ounderlinge bijstand', of mutualiteiten, probeern 't werkvolk te verzekern tegen de risico's van ziekte en invaliditeit. In 't begun is olles nogol paternalistisch mo loater komt er mêer insproake en meewerkinge van d'arbeiders. In [[1906]] kommn de platselikke verboundn van mutualiteiten tegoare in de ''Landsbound van de Christelijke Mutualiteiten'' (nu de CM dus). 
: ° De 'vakverenigingen' zyn de vôorlôpers van de syndikoatn. In 't begun krygn ze vaneigens de wind van vôorn van de boazn, omda ze de vôorwoardn willn verbeteren. In [[1904]] zorgt Georges Rutten, ne jounge dominicoan, d'ervôren da de kerke de vakboundn steunt en da stoakingn wetteluk erkend zyn. De verênigingn die van langsom mêer ountstoan kommn tegoare in nationoale verboundn of centroales (metoal, textiel, stêenkool, enz.) In [[1912]] vormen ol die centroales 't ''Algemeen Christelijk Vakverbound'' (ACV). 
: ° De 'werkliedenbounden' ountstoan kort vô den [[Êestn Weireldoorloge|Êeste Weireldoorlog]] en zyn eigenlik de vôorlôper van 't ''ACW''. Ze kommn d'er deur 't grotter gelôof in under eigen van de werkminsn in de nieuwe vakboundn. Ze willn nie ollêne erkenninge in under fabrieke, moa ôok in de hêle moatschappy en de polletiek. De boundn willn d'ontwikkelinge van de minsn en d'insproake in de katholieke party organiseren, were ounder leidinge van poater Rutten.

* Achter den Êeste Weireldoorlog

Achter den Êeste Weireldoorlog is 't algemêen stemrecht vo vintn en de stoakingsvryheid ingevoerd. Doadeure droaien de christelikke organisoaties goed. Ze steekn veel werk in d'uprichtinge van nieuwe werkliednboundn, woamee da ze 'n wordje willn meeklappn in de polletiek. 't ''Algemeen Christen Democratisch Verbound'' vervangt de Belgische Volksbound. 't Is 'n overkoeplinge van de syndikoatn, de werkliednboundn, de mutualiteiten, de coöperoaties en de vrouwegilden. Die  twêe latste begun ton nog moa. 

Moa da verbound bluuft nie lange bestoan. Ze bluuvn noamelik ruze moakn over de vroage oe dat de werkliednbounden moeten g'organiseerd zyn. De West-Vlamse paster Louis Colens wint de diskuusje. Ie vindt da de werkliednboundn (''werkersverbounden'' zegt 'n em)moetn gevormd zyn deur de gezoamelikke participoatie van de leden. 

Up 'n congres in juli [[1921]] wordt 't ''Algemeen Christelijk Werkersverbound'' (ACW) officieel gesticht, de federoatie van arroundissementele werkersverboundn.


* Tussen 1921 en [[1945]]

De werkliednboundn woarn ountstoan vo insprake te krygn in de katholieke party. Doadeure is 't ACW in 't begun surtout met pollitiek bezig. Ol in 1921 wordt de party hervormd volgens standenvertegenwoordiginge. Azô ountstoat de ''Katholieke Unie'' met neffens 't ACW ôok de [[Boerebound]], de middenstand en de burgery. 
 
't ACW houdt em ôok bezig met de 'volksontwikkelinge'. D'er zyn initiatieven vo de koaderleden en vo de geweune leden. 't ACW zorgt ounder andere ôok vo de ''Sociale School'' van Heverlee en begunt met d'uutgoave van de ''Gids op Maatschappelijk Gebied''. 
Vo de financieringe van ol d'activiteitn, start 't ACW met coöperatieves. Spoarkassen (BAC), verzekeringen (DVV), bakkeryen en krudenierswinkels (Welvaart). Up die maniere zyn d'er vôordêlen vo de leden en inkomsten vo 't ACW zelve. 
 
In diezelfste periode begunn de kajotters (KAJ en VKAJ) van paster [[Jozef Cardijn]] en de vrouwenbound (KAV) van Maria Baers. Die organisoaties sluutn an by 't ACW. 



* 1945: reorganisoatie

Deurdat 't ACW surtout met pollitiek bezig is, willn ze 'n aparte organisoatie vo de vorming van 't werkvolk. 't ACW wilt ôok nie dat de bisschoppen zelve zô'n organisoatie upstarten. Ol in de joaren '30 zyn d'er experimenten met de KWB. In den oorlog zyn 't ACW en 't ACV verboden deur de Duutsers en pakt de KWB min of mêer under plekke in. Achter den oorlog is de KWB erkend als aparte organisoatie.

Tegen de dreiginge van 't fascisme in de joaren '30 en 't communisme achter den oorlog, is 't nôdig vor 'n nieuwe katholieke party te moaken zounder standenvertegenwoordiginge. Up die maniere begunt de CVP in 1945.
Doadeure speelt 't ACW 'n klindere pollitieke rolle en makt 't mêer tyd vo de coördinoatie van de verênigingen. Up da moment is 't er ôok 'n upsplitsinge in 'n Vlamse en Woalse vleugel (MOC = Mouvement Ouvrier Chrétien).


* Achter 1945

De ziekenbound en 't syndikoat krygen 'n grôte rolle by den uutbouw van de socioale zekerheid. Doadeure gerakt 't ACW zelve 'n bitje up den achterground.
Moa vanaf [[1949]] groeit 't besef dat ze were mêer pollitiek aktief moeten zyn vo under doelstellingen te bekommn. De rolle van 't ACW binnen de CVP, in 't parlement en de regeringen wordt grodder.

In die periode start ôok de uutgoave van het weekblad ''Volksmacht'' (nu ''Visie'') en 'n werkinge i.v.m. ounderwys en vrye tyd. Doaruut ountstoan de loatere ''PMS''-centra en ''Vakantiegenoegens''. 

In [[1968]] splitst de CVP in 'n Vlamse CVP en 'n Woalse PSC. 't ACW bluuft by de CVP moa de MOC kiest vor 'n pluralistische upstellinge. Da leidt up 't ende van de joaren '70 tot 'n feitelikke schêdinge tussen 't ACW en de MOC.

In [[1985]] verandert de noame in ''Werknemersverbound'' in de plekke van Werkersverbound. Da komt deurdat er van langsom mêer ambtenoaren, bedienden, lêroars, ... lid zyn van 't ACW.
D'er is ton ôok regelmoatig discuusje over de band met de CVP en sommige dêeltakken zoeken contact met de socialistn.

Deur de kritiek up de verzuilinge en de rolle van de ziekenbound en de syndikoaten, goat 't ACW up 't ende van de joaren '80 were mêer de klemtôon leggen up de rolle als socioale beweginge. Ze bluuvn under inzettn vo economische, pollitieke en socioale onrechtveirdigheedn weg te werken.

==12 fundamentele doelstellingen==

   1 De rechten van de mins ofdwingen en verbeteren
   2 Economie in dienst van mins en moatschappy
   3 Arbeid met kwaliteit vor olleman
   4 Solidair vo gezoundheid
   5 Zorgen vo 'n rechtveirdige, zorgzoame soamenlevinge tot stand brengen
   6 Creatief en gelukkig tegoare leven
   7 Cultuur in 't mêervoud 
   8 Bevordern van deurzame ountwikkeling
   9 Ommegoan met veranderingen
  10 Vrede moaken
  11 Versterken van de democratie
  12 Ruumte moakn vo gelôof


==In West-Vloandern==
't ACW is in [[West-Vloandern]] upgedêeld in 3 verboundn: 
*[[Oostende]]-[[Westoek]]
*[[Brugge]]
*Middn- en Zuud-West-Vloandern ([[Kortryk]]-[[Roeseloare]]-[[Tielt]])

==Externe Koppelienge==
[http://www.acw.be/ www.acw.be]

[[nl:Algemeen Christelijk Werknemersverbound]]
