== Roeseloare ==


'''Roeseloare''' liht in t erte van West-Vloandern. De Belforttorre en 't Kljin Seminarieje zijn olletwee vree hekend. Oendr andre Ugo Vriest en de twjee dichters Huido Hezelle en Albrecht Rwoonbak en veel andre èn doar e stiksje Vlamsche hesjhiedenisse geschreevn. 't Kljin Seminarieje was eihendluk jeest e klwooster met e schoole derbie en 't bestoat al van in 1806.

't Stad zelve èt e poare katholieke parochjes, 't is te zehn, Sint-Michiel, Sint-Amang, 't Illih Erte, Sint-Jozef, de Godelieveparochje, en doeze Lieve Vrouwe. Tis doa wok e protestansche kerke.

== Hesjhiedenisse va roeseloare ==

Ze klapn ol van Roeselare van in t jaor 822. Tis ol van in de joarn 900 da Roeseloare ne stad wos van grwoote fabrieken en commerce. In 't joar 1250 èt 't stad stadsrechtn en privileges ghet.

Roend 1260 ènzup de mart een belfort en een alle gezet. 't Woaren ton in dien tied noh hin verdedihingswerk of teen of tander, en tis juste daavwoorn da 't stad vree in trek wos bie plunderaors van olle slah en swoortn. Moa, voo de veiluheid è Roeseloare ton e poare schuttershildn gemakt. Tis jammer voo te zehn, moa ze kosten zieder eihendlijk nie vele doen, wan in de joaren 1488 en 1492 èt t leher van Maximilioan van Woostenriek Roeseloare hjèlehans plat gesmeten, en wok biekan olle vroehmiddeleeuwsche gebouwen. Zèn ton t stad were upgebouwd tegen tjoar 1500, mo wel hjeel anders van zicht.
