[[Ofbeeldienge: L.Van Paemel-Den Akster.jpg|thumb|"Den Akster", Blanknbergsche visscher. Olieverve ip doek. 1947]]
[[Ofbeeldienge: Leo 021-1-.jpg|thumb|Jachtoaven van Zêebrugge. Olieverve ip doek. 1975]]
[[Ofbeeldienge: Leo 025-1-.jpg|thumb|Outskooltêkeninge. 1978]]
'''Leo Van Paemel''' ([[Blanknberge|Blanknberge]] [[15 januoari]] [[1914]] - [[Brugge]] [[28 januoari]] [[1995]]) was een [[West-Vloandern|West-Vlamsche]] kunstschilder. 
==Leven==
Leo Van Paemel wierd geboren in Blanknberge tegoare me z'n twillingbroere Willy. Je getuugde zelve dat 'n altyd getêkend et vo zoverre dat 'n z'n kinderjoaren koste erinnern. D'r bestoan nog têkeningen van em gemakt in [[Lissewege]], [[Uutkerke]] en Blanknberge van [[1927]]. Je was ton 13 joar oud. Als lêerling van de RMS in Blanknberge mocht 'n z'n Nederlandsche ipstellen met eigen têkeningen illustreren. Die werksjes wierdn ton uutg'angen ip de overdekte speelplatse. Die steun ip schole was een duwtje in de goeie richtinge moa nie den ênigsten stimulans. Je vergezelde geregeld z'n noenkel Jules, die ton nog schilderde, deur 't polderlandschap roend Uutkerke, Lissewege, [[Zuunkerke]] of [[Dizzele|Dudzêle]]. Doar et Leo Van Paemel z'n êeste lessen in 't schilderen gekreegn. 

Loater studeerde je an de Keuninklikke Academie vo Schône Kunstn in [[Antwerp'n|Antwerpn]] van [[1929]] toet [[1934]] en wierd doa verschillnde kêren bekrôond. Je vertrok ton noa 't Nationaal Hoger Instituut vo Schône Kunstn in Antwerpn woa dat 'n van [[1934]] - [[1937]] en van [[1939]] - [[1940]] een deur [[Isidoor Opsomer]] styf geweirdeerd lêerling was. Je was een generoatiegenôot van Jan Cox, Jack Godderis, René de Coninck, Mark Macken, Mark Mendelson, Luc De Jaegher en Luc Peire, moa j'is een totaal eigen weg gegoan. Leo Van Paemel was een persôonlikke vertolker van de [[Nôordzêe]] en alles wat d'rmee verband oudt: 't strandleven, de sfeer ip de zêedyk, de gezellige drukte in de visschers-en jachtoaventjes, de [[Polders]]...Je schilderde ook in [[Vrankryk|Frankryk]] ([[Provence]], [[Normandië]], [[Bretagne]]), [[Iengeland]] ([[Lancashire]]), en [[Olland]]. Z'n specialiteit was wel 't schilderen van portretfigeuren. J'is 't er in gesloagd een moderne interpretoatie te geevn an een klassiek genre, met de techniek van d'oude mêesters.

In [[1942]] - [[1946]] ad 'n z'n atelier in [[Brussel]]. In 1946 kwamt 'n were noa Blanknberge. Vanof de joaren '60 et 'n ton van de kunst z'n beroep gemakt. 

In [[1968]] ist 'n noa [[Brugge]] goan weunn woa dat 'n z'n atelier ad vlak by d'alletorre. J'is ook in Brugge gestorven moa je ligt begroaven in Blanknberge lik dat 'n 't altyd zelve gewild et.

==Werk==
*Prentnkabinet van de Keuninklikke Bibliotheke, Brussel
*Museum, [[Ostende]]
*Geprimeerd in de vuufjoarlikse Prys vo Schilderkunst van de Provincie [[West-Vloandern]] ([[1950]])
*Schilderiën in Stads-en Stoatsbezit
*Vier van de grôte officiële portrettn van Blanknbergsche burgemêesters in de fêestzoale van 't staduus in Blanknberge: L.Nuytemans (1961), G.Dhondt (1962), M.Devriendt (1964), S.Declerq (1995)
*Be'oalde de Grand Prix du Président ip de joarlikse tentôonstellinge van de Académie Internationale des Arts Contemporains in Enghien (Edingen) ([[1989]])
*Retrospectieve tentôonstellinge georganiseerd deur 't Stadsbestier van Blanknberge in 't Stedelik Casino: "Leo Van Paemel 75 jaar"
*Festival international de peinture d' Aix en Provence (1991)
*Privé verzoamelingen in [[België]], Olland, Iengeland, Frankryk, [[Duutsland]], [[Canada]] en de [[Verênigde Stoatn]]
==Varia==
* De etser [[Jules Van Paemel]] was z'n noenkel.
* D'r is een monografie over em geschreevn deur de Brugsche schryver Paul Vanderschaeghe met foto's van z'n werk: "Leo Van Paemel, verheerlijker van leven".

[[Categorie: West-Vlamsche kunstschilder|Van Paemel, Leo]]
[[Categorie: Blanknberge|Van Paemel, Leo]]
