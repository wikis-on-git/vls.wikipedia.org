{{veranderplat|Ostends}}

[[Ofbeeldienge:1000 Belgische frank.jpg|thumb|right|250px|Constant Permeke ip het oude 1000 frang biljet]]
'''Constant Permeke''' ([[Antwerp'n]], [[31 juli]] [[1886]] - [[Jabbeke]], [[4 januoari]] [[1952]]) wos ne Vlamschen [[expressionisme|expressionist]]. Oloewel dattie in Antwerp'n geboorn es, eit ie vanof zin 6 joar in [[Ostende]] geweund en ip loatere leeftyd ist ie veruusd noo [[Jabbeke]].

==Leevn==
Permeke eit zin êeste stapp'n in de kunst gezet an de academie van [[Brugge]] en loater an die van [[Gent]]. Binst zinne legerdienst in Gent goat ie in [[Sint-Martens-Latem]] gan weun'n, woar dattie tydsgenoot'n ontmoet. Achter zinnen legerdienst goat ie were noo Ostende, woar dattie em loat inspireern deur et arte visserleevn, dattie me veel emotie schildert, vandoar de noame ''expressionisme''. Na een tydje kêert ie were noo Sint-Martens-Latem, en komt er onder invloed va [[Albert Servaes]], die als voader van het Vlamsche expressionisme weirdt gezien. Ip [[27 juni]] [[1912]] trouwt ie me Maria Delaere ut [[Poperynge]] en goat ie ipnieuw in Ostende weunn. Doar kent ie een êeste vruchtboare periode.

In [[1914]], bie't begun van de [[Êeste Weireldoorloge]], weirdt Permeke ipgeroep'n deur het leger om Antwerp'n te verdedigen. Ie rakt gekwest, weirdt overgebrocht no [[Iengeland]], en eit doar een twêede vruchtboare periode, me 't Iengels landschap als inspiroatiebronne, me weirk'n gelyk ''De vreemdeling'', ''De ciderdrinker'', ''Oogst in Devonshire'', ''De slachter''. Achter de grôten oorloge kêert ie were noo Ostende, woar dattie een verpauperde wiek werevindt. Da leidt tot een nieuwe reekse va weirk'n, in sombere kleurn. In die periode schildert ie ''De verloofden'', ''Oostendse vissers'', ''Het zwarte brood'', ''De kermis'', ''Over Permeke'', ''De zeebonken'',....

Vanof [[1920]] krigt ie erkennienge  in [[Belgje]] en buut'nland. In [[1926]] leeft ie een tydje in [[Zwitserland]], en schildert ie een aantal berglandschapp'n. Vanof [[1930]], toen dattie noo Jabbeke veruusd wos, begunt ie vôorol boerelandschapp'n te schildern (''Gouden Oogst'' [[1935]], ''De Grote Marine'' 1935, ''Moederschap'' [[1936]], ''Het Afscheid'' [[1948]], ''Dagelijks Brood'' [[1950]]). Vanof [[1937]] begunt ie ôok te beeldouwn.

De [[Twidd'n Weireldôorloge]] wos een slichte periode voo Constant Permeke, omdat het expressionisme als 'Entartet' gezien weirdt. Noa den oorloge krigt ie internationoale erkennienge ip een retrospectieve in [[Paris]] ([[1947]]-[[1948]]). Moar soamn met da ôogtepunt komt er ôok een dieptepunt o zin vrouwe sterft in 1948.

In zin noadoagn goat ie nog noo [[Bretagne]], woarda ie ''De dame met de rode handschoenen'' schildert ([[1951]]). In 1952 sterft ie deur ziekte.

==Varia==
* Constant Permeke wos tot [[2002]] ofgebeeld ip het briefke van 1000 Belgische frang.

[[Categorie: Ostende|Permeke Constant]]
[[Categorie: Belgische kunstschilder|Permeke Constant]]

[[de:Constant Permeke]]
[[en:Constant Permeke]]
[[fr:Constant Permeke]]
[[nl:Constant Permeke]]
[[sv:Constant Permeke]]
