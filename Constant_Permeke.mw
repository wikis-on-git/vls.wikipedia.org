{{veranderplat|Ostends}}

[[Ofbeeldienge:1000 Belgische frank.jpg|thumb|right|250px|Constant Permeke ip het oude 1000 frang biljet]]
'''Constant Permeke''' ([[Antwerp'n]], [[31 juli]] [[1886]] - [[Jabbeke]], [[4 januoari]] [[1952]]) wos ne Vlamschen [[expressionisme|expressionist]]. Oloewel dat y in Antwerp'n geboorn es, eit y vanof zyn 6 joar in [[Ostende]] geweund en ip loatere leeftyd is't y veruusd noa [[Jabbeke]].

==Leevn==
Permeke eit zyn êeste stapp'n in de kunst gezet an de academie van [[Brugge]] en loater an die van [[Gent]]. Binst zyne legerdienst in Gent goat y in [[Sint-Martens-Latem]] gan weun'n, woar dat y tydsgenootn ontmoet. Achter zynen legerdienst goat y were noar Ostende, woar dat y em loat inspireern deur et arte visserleevn, dat y me veel emotie schildert, vandoar de noame ''expressionisme''. Na een tydje kêert y were noa Sint-Martens-Latem, en komt er onder invloed van [[Albert Servaes]], die als voader van het Vlamsche expressionisme weirdt gezien. Ip [[27 juni]] [[1912]] trouwt y me Maria Delaere uut [[Poperienge]] en goat y ipnieuw in Ostende weun'n. Doar kent y een êeste vruchtboare periode.

In [[1914]], by't begun van de [[Êeste Weireldoorloge]], weirdt Permeke ipgeroep'n deur het leger om Antwerp'n te verdedigen. Je rakt gekwest, weirdt overgebrocht noa [[Iengeland]], en eit doar een twêede vruchtboare periode, me 't Iengels landschap als inspiroatiebronne, me werk'n gelyk ''De vreemdeling'', ''De ciderdrinker'', ''Oogst in Devonshire'', ''De slachter''. Achter de grôotn oorloge kêert y were noa Ostende, woar dat y een verpauperde wyk werevindt. Da leidt tot een nieuwe reekse van werk'n, in sombere kleurn. In die periode schildert y ''De verloofden'', ''Oostendse vissers'', ''Het zwarte brood'', ''De kermis'', ''Over Permeke'', ''De zeebonken'',....

Vanof [[1920]] krygt y erkennienge  in [[Belgje]] en buutnland. In [[1926]] leeft y een tydje in [[Zwitserland]], en schildert y een aantal berglandschapp'n. Vanof [[1930]], ton dat y noa Jabbeke veruusd wos, begunt y vôorol boerelandschapp'n te schildern (''Gouden Oogst'' [[1935]], ''De Grote Marine'' 1935, ''Moederschap'' [[1936]], ''Het Afscheid'' [[1948]], ''Dagelijks Brood'' [[1950]]). Vanof [[1937]] begunt y ôok te beeldouwn.

De [[Twidd'n Weireldôorloge]] wos een slichte periode vo Constant Permeke, omdat het expressionisme als 'Entartet' gezien weirdt. Noa den oorloge krygt y internationoale erkennienge ip een retrospectieve in [[Parys]] ([[1947]]-[[1948]]). Moar soamn met da ôogtepunt komt er ôok een dieptepunt o zyn vrouwe sterft in 1948.

In zyn noadoagn goat y nog noa [[Bretagne]], woardat y ''De dame met de rode handschoenen'' schildert ([[1951]]). In 1952 sterft y deur ziekte.

==Varia==
* Constant Permeke wos tot [[2002]] ofgebeeld ip het briefke van 1000 Belgische frang.

[[Categorie: Ostende|Permeke Constant]]
[[Categorie: Belgische kunstschilder|Permeke Constant]]

[[de:Constant Permeke]]
[[en:Constant Permeke]]
[[fr:Constant Permeke]]
[[nl:Constant Permeke]]
[[sv:Constant Permeke]]
