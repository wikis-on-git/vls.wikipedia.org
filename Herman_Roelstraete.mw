Ge goa mie verzeekers nog wel kennen van de veroaln van Karel Cogghe, Barco en Bruynooghe's Koffie. Ewel, over Herman Roelstraete kanne 'kik wok wel wa vertell'n. We goan d'er direk' an behunn'n!

Herman Roelstraete è heboren in Lauwe in 't joar 1925, en hestorv'n in april 1985. Ie wa dus noh moa 60 joar, moa wat tatie gerealiseerd'è als componist en dirigent - sertoe kôordirigent - es mièr of de moeite weird. J'è toh en poar min of mièr bekende grôote weirk'n achterhe-loat'n, lik "Lichtbericht voor mensen", "Exodus" en vriè feel liedren, moa wok veel pianomuziek. 't Wa wok ne fameuz'n orgelist.

Zin grôote deurbroake è hewest met d'iprichtinge van 't "Kortrijks Gemengd Koor" in 't noajoar van 1969. Ulder ièste conceir è deurehehoan in moarte van 1970. Roend de jaren '71 of '72 èn min broere Jan, zin vrouwe Does, mie zusters Grietje en Maria met deure man Raoul behunn'n meezing'n. Ik kanne nie mè juste zegg'n oeveel' utvoering'n dak hezien en g'hôord è, moa 't woaren der vele! Oallesins wel e stik of 20 concerten! 'k Weete wok noh damme ne kiè noar Ingeland hewèst èn. We ging'n deure oal Calais oem noa Dover te voaren en w'en weerehekièrd oal Zeebrugge. Da moe verzeekers in 't joar '73 hewest èn.

Herman Roelstraete wa ne grôote specialist in 't oentdekk'n van vergeet'n muziekstik'n van sertoe Vlamske componist'n. Ezwo è tie de "Requiem" van Frans-Jozef Krafft, ne componist ut de 18de ièwe uthevoerd en zelfs ip ploate hezet. Da d'è hebeurd in 't joar 1974.

J'è lik oalmenekiè hestorv'n. Twa oal wel en ènde dattie lik rap moe kwam en k' peize dattie wel van zin èrte wiste. Moa ie zal oalsan bluv'n leev'n in d'errinneringe van zwovele zangers, zangeressen en muzikant'n in West-Vloand'ren. Dan ze vele dankboare errinnering'n èn an Herman Roelstraete moe d'eihelik nie mè hezeid zin!
