'''Scarphout''' was lange geleedn een dêel van [[Blanknberge]] en is hêlegans verzwolgn deur de [[Noordzêe|zêe]].
==Geschiedenisse==
Over 't oentstoan van Blanknberge is 't er nie styf vele geweetn. Verzekers en d'r een dêel zêevoarders afkomstig uut [[Olland]] under gevestigd an de voet van de blanke dunen. Een stroke zand tusschn de dunen en de zêe addn ze voorzien van scherpe outn poalen met de punt noa boovn vor under te verweiren teegn de invalln van de Noormann en andere zêeschumers. Die zandstroke krêeg de noame "Scarphout" (=scherp out) en was verzekers nie beweund. Achter de dunen, mêer landinwoarts, woaren de visschers beschut teegn de nôorderwind en de stormen. Volgens de historicus Gramaye bouwdn de êeste beweuners een kapelle in de dunen. Da gebouwtje wierd deur bisschop Transmarus van [[Doornik]] in [[948]] gewyd en ipgedregen an de O.L.Vrouwe van Scarphout. Roend de kapelle kwoamen d'r mêer en mêer visschersusetjes en 't dorp wierd Blanknberge genoemd. De noame "Scarphout" is al vermeld ip een koarte van [[Boudewijn I van Vlaanderen|Boudewijn I met de ijzeren arm]]. 't Platstje zoud oentstoan zyn ten tyde van den êestn [[Groafschap Vloandern|groaf van Vloandern]] die over uze streke regeerde van 863 toet 879.

Ip [[23 november]] [[1334]], Sint-Clemensdag, wierd Blanknberge geteisterd deur de geweldigstn storm aller tydn. De boaren sloegen brêde bressn in de dunen en 't woater stroomde verre in 't binnland. Oentelboare gezinn verdroenkn. Ook de vier êeuwen oude kapelle weerstoend nie an 't geweld en Scarphout wierd verzwolgen deur de zêe...

==Bygeloof==
Vroeger woaren de Blanknbergsche visschers styf bygelovig. At er etwien was woavan da ze een emelste schrik addn was 't wel [[Roesschaert]]. Ze durfdn ook nie in den omtrek van 't vroegere Scarphout voaren omda ze peisdn dat under nettn zoun bluven angen an de stênen overbluufselen van Scarphout. D'r wordt ook verteld da je roend 1900 by lêeg woater de funderingen van Scarphout nog koste zien. De visschers beweirdn ook da ze 's nachts orgelmuziek en begroavingsliederen kostn ôren. En a't schôon were was met een bitje wind kost je 't kloksje van Scarphout nog ôren luen. Da kloksje stak een alve meter uut boovn 't woater! En nog volgens de visschers zoud 't [[Onze-Lieve-Vrouwe van Meetkerke|O.L.Vrouwebeeldje van Meetkerke]] afkomstig zyn van 't kerksje van Scarphout.

==Noame==
Scarphout bestoat nie me, moa toch kom je de noame nog vele teegn in Blanknberge, (hotel, residentie, winkel...). D'r is ook de "Royal Scarphout yachtclub" en vroeger was 't er een [[basket]]club in Blanknberge die Scarphout noemde.
Ook de dichteresse Arlette Paepe et de noame gebruukt vor eur pseudoniem: [[Ria Scarphout]].

[[Categorie:Blanknberge]]
[[Categorie:Middelêeuwen]]
