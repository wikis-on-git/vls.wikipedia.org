'''Irénée Duriez''' ([[Toeroet|Tourout]], [[14 meie]] [[1950]]) is een [[West-Vloandern|West-Vlamsche]] beeldouwer.

Irénée Duriez boetseert en têeknt sedert joarn sierlyke vrouwelyke figeuren. Je modelleert klassieke, realistische beeldn in was die ton in brons gegootn wordn (verloren-was techniek). Z’n torso’s zyn krachtig en vul dynamiek, moar ook gevoelig en suggestief. In ’t begun et ‘n gewerkt met out, terracotta en stêen, moar uutendelik kwamt ’n by brons terechte.

J’ et ook nog sculpturoale bijous oentworpn in brons en zilver.
==Carrière==
De antrekkingskracht van beeldn en beeldouwwerk begost al van ot ’n nog styf joenk was. Ot’n dertien joar oud was stoend ’n al te kerven in een stik out vo d’r een beeld uut t’oalen. Roend z’n 14-15 joar begost ’n te boetseren in klyte en een joar loater werkt ‘n me witstêen en arduun. J' is toet an z’n vêertiene noa schole gewist en je most ton temmerman wordn van z’n voader, by wien dat ’n  toet an z’n 34 joar gewerkt et. 

Oendertusschn et ’n em bluven bekwoamn. Je krêeg ulpe van Yves Rhavé by wien dat ’n privé-lessn volgdege van 1968-1970. Je wierd ook gesteund deur Livia Canestraro en Stefaan Depuydt by wien  dat ’n stage liep als leercontract. Je volgde ook lessn als vrye lêerlienk an de Stedelijke Academie voor Schone Kunsten van [[Brugge]] by Willem van Aerden, beeldouwer, têkenoare en lêroare boetseren en anatomie.

J’ exposeert surtout in de kuststeedn van België en in Olland.

Ip 14 meie 2000 et ‘n een ‘Beeldentuin’ geoopnd neffest z’n atelier ‘De oude Melkerie’ in [[Ichtegem]]. Open atelier van 1 juli toet 31 augustus.

==Externe koppelienge==
[http://www.galeriebonton.nl/content/kunstenaars/irenee%20duriez.htm Beeldn van Irénée Duriez]
[[Categorie:Beeldouwer|Duriez, Irénée]]
