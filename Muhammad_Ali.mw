'''Muhammad Ali''' ([[17 januoari]] [[1942]] in [[Louisville]], ([[Amerika]]) wos a [[bokser]]. Volgens de mêeste kenners is Ali de best'n zwoargewicht die ôoit bestoan et. 
Ali vocht in 't hêel 61 profmatchn, woarvan dat'n d'r 56 won (37 op knock-out) en 5 verlôor. Achter ze carrière doet Ali, die e bekêerd'n moslim is, vele an liefdoadigheid.

== Onverwachte winste teegn Sonny Liston ==
Toen da Ali klêne wos (en nog Cassius Clay noemde), a'n ze ze vèlo etjoept. E wos zo coleirig dat'n bokslessen nam om nem te kun verdedigen. Zien êeste grôte overwinnienge wos de titel op de Olympische Speeln in Rome in 1960 bie de lichtzwoargewicht'n. Z'n êestn profmatch wos op 29 oktober 1960. 
Achter een oop zeges, soms oek op 't nippertje, muchte Cassius Clay in 1964 boksn teegn Liston voe de weireldtitel. Bie de bookmakers stoeg Clay 7 tegen 1: olleman peisde da Liston nem e lesje gink lêern.
Moa Clay wos lange (1 meter 91) en ad vele langer armes dan Liston: azo kost'n wegbluuvn bie Liston e roend nem 'dansn'. Nog vôor 't begun van de 7de roende gaf Liston op. Loater krêeg Liston oek nog een erkansienge, moa e verlôor were - deze kè in de êeste roende achter e stôot die niemand ezien adde (de phantom punch)

== Va Cassius Clay na Muhammad Ali ==
Achter zen overwinnieng teegn Sonny Liston zei Clay openlik dat'n een aananger wos van de Nation of Islam. E verênigieng va zworte moslims. In diejn tied wos 't er nog vele openlijk racisme e segregatie in Amerika. En Clay kwam doa tegen in opstand. Catholicisme voen 't oek 't geloof van de blanke, en dus wos de keuze voe nem rap emakt. 

== Zien overtuugieng, ten koste van ze carrière ==
In 1966 moeste Ali goan vècht'n in Vietnam. E refuseerde. 't Gevolg wos da de boksfederoasje ze weireldtitel ofpakte, en dat'n joarn lank ne mè muchte vicht'n. 
In 1970 begost Ali an ze comeback. E wos zwoarder, minder rap, moar en adde nog ossan genoeg klasse. In 1971 krêegn e kanse om ze weireldtitel te veroovern tegen Joe Frazier, in New York. Ali verlôor - voe 'n êeste kè in ze leevn - op punt'n, achter e spectaculaire kamp (the Fight of the Century). 
Doarachter bokste Ali 2 kêers tegen Ken Norton: ze won ieder êne kè; Ali brak zelfs ze koake in êen van de kamp'n.

== Frazier-Ali: wie meugt er voe de titel goan? ==
Wie deze kamp won in januoari 1974, mocht voe de weireldtitel boksn. Nog vôor de kamp goed en wel begon, woarn de twêe ol an 't battern. De spannieng tusschen nunder wos te sniejn. Olle twêe grôte kampioen die nie voe mekoar wilnde oenderdoen. Achter 12 roend'n riep de jury Ali uut toet winnoare.

== Rumble in the Jungle: twède kèr weireldkampioen ==
't Gevicht tusschen Ali en Foreman gienk deure in Zaïre. Dat wos e stunt va Mobutu, die toendertied dictoator wos in Zaïre, en van Don King, e bokspromoteur. Foreman wos favoriet: e joengn gast an 't begun va ze carrière. Ali wos ol op ze retour. 't Evenement wos grôots angepakt, mè vele media en ol. De boksers moest'n lange op vôorand in Zaïre zin om te kunn wenn an 't klimoat, en soms liep'n de spanniengn oge op. 't Gevecht zelve wos wuk da je kostte verwacht'n. Foreman klopte nem onnôzel en blêef moa beuk'n. Ali dei lik of da 't nem niet kostte schèln en blêef in de touwn angn. Toet in de 8ste roende. Toen pakte Ali uut mèt e reke sloagn woavan dat Foreman op de groend viel. Knock-out, en Ali were weireldkampioen.

== Thrilla in Manilla: Ali-Frazier, dêel 3 ==
1975. Ali e Joe Frazier - misschiens wel 'n sterkst'n tegenstander van Ali - stoan voe de derde kêer tegen makoar in de rieng. De kamp wos verschrikkeliek schône. De twêe boksers gaven 't beste van nunder zelven. Êest wos 't Ali die domineerde, toen were Frazier. Moar in de latste roend'n gaf Ali zovele salvo's op Frazier zien oofd, da Joe Frazier biekan niet ne mè kostte zien. De trainer va Frazier smêet 'n anddoek in de rieng, en Ali wos ewonn. Ali wos zelfs zo 't ende dat'n oof flauw viel. 

== 't Ende ==
Achter dezen match goa Ali, tegen Norton, nog êne kè de titel oaln tegen Norton. Moar in ze latste matchen, oender ander teegn [[Jean-Pierre Coopman]], wos Ali nog moa de schimme van ze zelvn. Va ze 5 verlôorn match in ze carrière woarn d'r 2 hêle op 't ende. In 1981 stopte Ali definitief mè boksn achter e nederloage teegn Trevor Berbick.

== Achter ze carrière ==
Ali krêeg in 1984 t'ôorn dat'n lêed an 't siendroom va Parkinson. Woarschienlik 't gevolg van ze bokscarrière. E klapt ne mè ze rap lik vroeger, en e volt in sloape. E leeft teruggetrokk'n op ze ranch. In 1996 krêeg Ali de êre om de vlamme van de Olympische Speeln in Atlanta (Amerika) t'onsteek'n.

== Typisch Ali ==
* Ze voet'nwerk: Ali 'danste' roend ze tegenstanders. Azo kost'n vele arde sloagn geweune ontwiek'n. En ad oek lange armes,dus e moeste ni dichte komm'n om d'ander te kunn roak'n. Dêels wos 't oek show. Lik de Ali Shuffle: een indeliks rappe beweegieng van ze twêe voet'n terplekke. Voerol bedoeld om ze tegenstanders t'overbluffn.
* Ze vôorspelliengn: vôor sommigte van ze matchen vôorspelde Ali wonnêer dat'n de gendaeklap gienk geevn an ze tegenstanders (soms wos 't juuste, soms nie)
* Rope-a-dope: in ze latste joarn, toen dat'n nie mè zo rap wos, liet Ali nem angn in de touwn. E liet ze tegenstanders geweune op nem inklopp'n toet dan ze nie mè kost'n. Op dàt moment gaf Ali e poar goe mott'n, en de kamp wos dikkers beslist in zien vôordêel.
* Ze grôot'n moend: Ali verstoeg de macht van de media. Oe mêer media, oe mêer geld dat'n kostte verdien. En e speelde doa slim op in mè ze beledigiengn voe ze teegnstanders, en ol ze riemptjes.

== Externe koppelienge ==
* [http://www.ali.com www.ali.com]
* [http://www.alicenter.com Ze liefdoadigeidswerk]

[[Categorie:Amerikoanschn bokser |Ali Muhammad]]
