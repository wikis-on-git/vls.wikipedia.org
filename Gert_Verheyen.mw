'''Gert Verheyen''' ([[Ôogstroatn]], [[20 september]] [[1970]]) es nen ex-[[voetboller]] en [[trainer]]. Gert Verheyen eit de belangrykste en langste periode van zin carrière als [[voetbol]]ler bie [[Club Brugge]] gespeeld. Deur vee minsn weirdt ie beschouwd als de latste echte 'Club-speler': technisch niet oltyd ôogstoand, moar oltyd gried om zinne kop der vôorn te leggn. Doarom wos 'n oek lange kapiting. Zin positie wos [[anvaller]] of anvoll'nde midd'nvelder.

==Carrière==
Gert Verheyen es begonn'n als jong gastje bie [[Hoogstraten VV]] ([[1978]] - [[1986]]) en [[Lierse SK]] ([[1986]] - [[1988]]). Doar es't ie ipgemerkt gewist deur de scouts van [[Anderlecht]] en mè vee vertôon getransfereerd. Ol rap bleek da zinne stijl niet paste bie het spel van Anderlecht, en oloewel dat ie der 4 joarn gebleevn es, eit ie der nôoit de vulle woarderynge gekreegn. In [[1992]] ei 't ie ton veranderd van ploeg en es't ie noo de grôte concurrent Club Brugge gegoan. Doar eit ie êen van de mêest succesvolle periood'n van de ploeg meegemakt, en volgns vele es da in grôte moate an em te dank'n: in de 14 joar dat ie voo Club Brugge gespeeld eit, eit ie 199 goals gemakt. In die periode es't ie 5 kêers landskampioen gewist en eit ie 4 kêers de beker van Belgje gewonn'n. Ip de [[5 meie|5de meie]] [[2006]] es't ie gestopt me voetbolln en sedert ton traint ie de beloftn va Club Brugge. 

Europees eit ie ôok een antal records gebrook'n, zô wos't ie de êeste Belgische speler die 100 Europese match'n eit gespeeld. Doarin eit ie 22 goals gemakt, evenvele als [[Raoul Lambert]]. 

In de nationoale ploeg eit ie ôok een grôte rolle gespeeld: ie eit 50 matchn gespeeld woarin dat ie 10 goals eit gemakt.

[[Categorie: Vlamsche voetboller|Verheyen, Gert]]
[[nl:Gert Verheyen]]
