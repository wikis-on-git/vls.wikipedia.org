{{Beg}}

Kaffie '''Bruynooghe''' es êen van d'oudste en mêest gekende kaffiebranders en -verdêlers uut [[Kortrik]]. 't Es gestart as en klêen familiebedrifke deur Prosper Bruynooghe (°1907- †1992). Den êesten april 1971 eit de zeune Jan de zoake overgepakt. In Januaori 2002 es't overgepakt gewist deure Mico Coffee Service.

Bruynooghe was nie ollêne gekend voe zin kwaliteitskaffee, moa ôok voe zin verkôopstechnieken die in uldren tid stif modern woarn. Zô goan de mêeste minsen wel d'olmenaks kennen van Bruynooghe met de Druyveloare scheurblokk'n  d'rip en de blekken kaffiedozen me printjes ip van de keuninklike familie. 

==Stambôom geslacht Bruynooghe - Kolonioale woarn==

* '''Joseph''' Bruynooghe - Romanie Julia Soete
** '''Prosper''' Bruynooghe - Maria Berteele
*** Maria Bruynooghe - Raoul Vandeweege- °23 Apr 1935, Kortrijk 
*** Jozef Bruynooghe - °6 Moarte 1936, Kortrijk 
*** Godelieve Bruynooghe - Jan Alberik Thurman- °13 Apr 1937, Kortrijk 
*** Frans Bruynooghe - Josiane Vannoote- °1 Nov 1938, Kortrijk 
*** Kaatje Bruynooghe - Michel Vernimme- °16 Feb 1940, Kortrijk 
*** '''Jan''' Bruynooghe - Does Van Driessche- °22 Moarte 1942, Kortrijk 
*** Hilda Kristin Maria Bruynooghe - °2 Nov 1943, Kortrijk 
*** Grietje Bruynooghe - Carl Beuselinck - °14 Dec 1944, Kortrijk 
*** Kristin Bruynooghe - Willy Seynhave - °20 Nov 1945, Kortrijk 
*** '''Pieter''' Bruynooghe - °29 Juni 1950, Kortrijk
** Michel Bruynooghe 
** Marie-Joseph Bruynooghe 
** Joseph-Marie Bruynooghe 
** Paula Marie Bruynooghe 
** Marie-Louise Bruynooghe 
** Jeanne Maria Bruynooghe 
** Marie-José Bruynooghe 
** Marie-José Bruynooghe 
** Roger Bruynooghe - Eugénie Massy

==En getuge vertelt==
Wel, wel! Da koste toch nie utbluv'n! De man of die vrouwe die dad' artikel begunnen ét, è misschien wok min artikels geleez'n over [[Barco]] en [[Karel Cogge]] en ie of zie zal wel oendertussen weet'n dat ik Pieter Bruynooghe benne, de jongste zeune van Prosper Bruynooghe. Maar we goan nie te lange klets'n en de koe bie d'hoorns pakk'n!
===Joseph Bruynooghe - Romanie Julia Soete===

Oe è mie voader dertoe gekoem'n van kaffie te begunn'n brand'n? J'es em begunn'n werken bie zin voader die ne grôothandel hadde in "kolonioale woaren", lik of dat ta ton noemdege. 't é decennia lange ip de gevel gestoan an de Miènestièweeg, nummero 60: "Jozef Bruynooghe-Soete en Kinders. Koloniale Waren".

===Prosper Bruynooghe - Maria Berteele===
In de joaren twintig moet ter ip 'n bepoald momên vrie vele vroage gewèst én achter goe kaffie en mie voader, die ièst vojageerde mè kolonioale woaren è begunn'n kaffie branden ot ie nog mo ves getrouw' wa: in 't joar 35 ip Soetens'Meulen (Oedenoardestièweeg, nummero 350). Ie stoend' oalle doagen stief froeg ip (rond te vier'n, te vuv'n) en begoste kaffie te branden in zin mogosien en gonk ton roend' t'n achten de boane ip voe kaffie en kolonioale woaren te verkôop'n an de winkels en natuurlik wok veel particulieren. J'addie oal vroeg veel succes en tot an den oorlooge van 40 ét die commerce goe hedroaid, moa ja, den 10den meie van 40... De weireld stoend'in brande voe de twiède kiè van de 20sten eeuwe!

===Binst den twêeden weireldoorloge===
Binst den oorlooge étie surrogoatkaffie gebrand van o.a. kersepitten, gemingeld mé sjikoreien. Ie werktege me nen brander die marcheerde ip cokes. Deurdattie nie mè mochte in oto rien (de Dutske woaren doa vriè string ip) most ie zin plan trekk'n mè peird en karre. Gelukkiglik è ie nie oal te veel mizerie gèt en kost'ie toch an en zeek'r inkoem'n groak'n voe mie moeder en de kinders zoda ze kosten leev'n. Ge meug hièl gerus' zin: j'è nooit echt zoak'n will'n doen mè de Dutske! Ie wiste nateurlik moa oal te goe dat tie gonk mizerie è achter d'n oorlooge en j'es ter God sie dank van gespoard hebleev'n!

===Achter den oorloge===
Achter den oorlooge ét de kaffie nog lange gerantsoeneerd hewest. 't E moa rond 1948 of '49 da mie voader were vrie kaffie koste kôopen. Ie goenk daarvôorn noa Brussel ip de Grote Markt woa dan oalle importateurs van kaffie tegoare kwoamen in de "Roi d'Espagne" ne grôote café in ièn van die magnifiek skôone ièrrenuzen. Moa da d'è nie zô lange mè hedeurd, want algouwe kwoamen die importateurs zelve noa Kortrik. Oendertussen zien we verust noa 't Pling nummero twoalve. Wok am'me verschillige vojageurs, o.a. Wilfried Vandeputte, die 38 joar lank zoe bluven en 't moe hezeid zin: zoender em goeng'we nôois zukke grôote clientelle ghèt èn in Woaregem, Oarelbeke en wok e'tie behunn'n mè kalanten te moaken in Roense, Oavelgem, en Anzegem.

===De joaren vigtig===
Mè wukke camionetten reên we ton? In 't begun mè Chevrolet, want van zogouwe de fabrikken van General Motors in Antwerpen weere begost'n te droaien kost mie voader Chevrolets kôopen. Loater, oalverwege de joaren viftig èt ie overgeskoakeld ip Volkswoagens en roend 1960 ip Renault Estafette.

In de joaren viftig èm'me wok verskillige kièren meehedoan an d'handelsfôore in 't college van Woaregem; W'an ton wok ne Volkswoagen Panoramique - è klièn otobuske mè e skufdak. We dei'n da hièltegans open en we kosten de grôote oet'ne ploat'n voe de stand ip te bouw'n rechtezett'n voe ze noa en van Woaregem te voer'n. Ge moe weet'n dat de middelste bankette uit de Panoramique koste gedoan zin, zodamme wel veel plekke oan, voe ne percolateur en de bonbonne butagaz en nog ander materioal te zett'n.

===De joaren tsjestig===
Vanaf de joaren tsjestig - vuventsjestig droaide de firma vriè goe! In 't joar 65 begost'n we filters te moaken: ge wit wel: plastik filters, hevuld mê gemoal'n kaffie mè e papierke d'roender en d'rboven, g'emballeerd per tiene in e zakske van aluminiumfolie, tegoare me e poar filterdekselkes. In 't behun verkocht'n we 200 filters te weeke en nu wel 1.000 of nog mièr per dag! Monique Vandewalle e verzeekers miljoen'n filters hevuld en g'amballeerd!
In die joaren tsjestig kwam ter ôok ne joenge gast bi oens weirken als vojageur: Jowan Descamps. Ewel, j'est ter noh oalsan! In 't behun reisde j'em hièl 't nôorden van de provincie of: Brugge, hièl de kuste van Knokke-Heist toetan De Panne, hièl de Westoek (Veurne, Ippre, Diksmudde, Koekeloare, Toeroet, Woglee-Gits en nateurlik oal de kliène gemiènt'n en dorp'n doatuss'n. 'j Ed'in 't behun veel moeite hèt voe klièntele te moak'n en t'ed'eihelik moa echt goe behunn'n goan vanof de joaren 1975. En ier moek'ôok van mi noenkel Georges Berteele klapp'n, die bi oens behunn'n è in 't joar 1956. Ie vojageerd'em in Kortrik en oemgevinge en ôok è tie noa Gent gevojageerd. Moa deur gezoenteitsredens è tie moet'n stopp'n in 't joar 1978. Van ton of è Jowan Descamps den toernee van Georges Berteele in Kortrik overhenoom'n. En nu, biekan 30 joar loater doetie da noh! 't Wa ôok in de joaren tsjestig damme 'n poar kliène Renault 4-camionetjes ghèt èn. We zeien derteegen: "Bultjes", oemda de loadrumte wogger en brièdder wa dan de chauffeurscabine. Z'èn goe diens hedoan, moa ze woaren wel nohoal lichte en ze kost'n wok nie stif zièrre rien, Vele mièr of 80 kost'n ze nie oal'n.
Andre eminente figuur'n zin wok Frans Duchi, Marcel Vanelslander, Leon Chiers, Ilbert Deman, Guy Devreker, Peter Böhm, Jacques Gheerolfs, Dany Opsomer. Da woar'n vriè goeie vojageurs, die toh wel oal tegoare e grôote klièntelle vergoard'en in West-Vloanderen, Wost-Vloanderen en Henegouw'n. Stillekesan goa 'k ik oal over noa de joaren tsjeventig.

===De joaren tsjeventig===
Wat tan de joaren tsjeventig hebroht èn voe de firma Bruynooghe's Kaffie kun j'oal 'n bitje weet'n oa je min artikel over Barco heleez'n et. Inderdoad: we begost'n me kaffieotomoaten. 't Wa in 1971 da voader Bruynooghe de zoak'n overliet an min broere Jan. Ewel: oenze Jan zochte achter ne goe fabrikan van otomoaten en ip nen goen dag èt ie ip e grôote beurze in Utrecht (Olland) kennesse hemakt me Wittenborg, nen Deens'n fabrikan en wok nog me Baron Van Hemert tot Dingshof die Wittenborg verteeg'nwoordehde. Den ièsten otomoat woamee da 'k ik kennesse miek wa ne Coffeebar 700 die alliène moa zwarte kaffie gaf.
Moa ton oal oa Wittenborg e hièle gamma van otomoaten lik:

1) Imperator vuve (vier keuz'n kaffie en warme choco of soeppe),
2) Vorst 655 die oalliène koedde drank'n gaf
   (sinas, citroen, coca-cola en nog 'n poar andre meughlikeed'n),
3) Reina 404 voe snoep (confiserie)
4) Duomaat 652 die wel alliène instantkaffie gaf en cacao of soeppe Loater zin d'er nog andre machin'n bihekoem'n:

5 toet 10: Imperator tiene en twoalve, types 400, 440, 481, 481.

Jan zag oalgouwe dattie moeste ne specifieke vojageur èn: Ie voend' algouwe iemand die lusterde noa de noame Achiel Clybouw, die behoste bi oens in 't joar 1973 en bleef toet an zin pensioen in 2004!
Ie moeste wok ip zoek achter ne goeie technieker: Marc Santy, die loater noa Wittenborg International Belgium zoe goan en die doa voe zoverre of da 'k weete noh es. 'k Moe wel zegg'n da Wittenborg International Belgium oendertuss'n dièl heword'n es van Douwe Egberts.

===De joaren negentig===

==Externe koppelienge==

[http://www.bruynooghe.com/ 't Vôorblad van de Bruynooghe site die wel drek deureverwist noa Miko]
