{{plat|Brugs}}

Den 18ste meie 1302 woaren der de '''Brugse Mett'n''' in [[Brugge]]. De Bruggeliengen kwamen in ipstand tegen de Fransche keunink en vermôorddegen dien nacht 1500 Fransmans en Leliaards. Da was de directe anleidienge vo de [[Guld'nspoornslag]] ip [[11 juli]] in [[Kortrik]].

==Inleidienge==

In ’t vôorjoar van [[1302]] begost héél Vloanderen stilan in ipstand te kommen tegen de Franschen keunink [[Filips de Schone]].  Den tweeden [[ april]] kwâmen de [[Gent | Gentsche]] ambachten in ipstand tegen de pôorters die mosten vluchten in ’t Gravensteen.
<p>
Begin meie was Willem van Gullik, kleenzeune van [[Gwijde van Dampierre]], de Vlamsche Graaf die nog oltid in Frankriek gevang’n zat, in [[Brugge]] angekomen woar dat ie em verènigde me [[Pieter de Coninck]], anvoerder van de Brugse ipstandeliengen.  Ze goengen èèst no [[Siesele]] en [[Moale]].  E'n groeptjie oender leidinge van [[Jan Breydel]] en den [[tempeliers | tempelier]] Willem van Boenhem veroverdege ’t kasteel van Moale en slachttege ’t Frans garnizoen die do laag volledig of.
<p>
Da begost de Franse keunink ollemolle zwoar ip z'n sistèm te werken en dorom liet ie in heel [[Vrankrik|Frankriek]] iedereen iproepen vor een leger te maken, oender de leidinge van [[Robert van Artois]].
Oendertussen trok de Fransche landvoogd, [[Jacques de Châtillon]], met een leger van 800 man gepanserd peirdevolk en 300 man voetvolk no Brugge.  De Bruggeliengen wieren benouwd en begosten met em t’ oenderandelen en kosten azo bekommen dan de tegenstanders van de keunink de stad mochten verloaten.  
<p>

==Den 18ste meie 1302==

In den vroegen uchtend van de  [[18 meie|18ste meie]] 1302 droengen de dié die den dag tervôoren Brugge verloat'n aan de stad were binnen.  Ze wieren dobie holpen deur de simpatiesanten die achtergebleven woaren.  Overol in de stad wieren de Fransche en under supporters angevollen en vermôord, dikwils binst dan ze nog in under bedde lagen.  Wien datter under wachtwoord ‘Schild en Vriend’ nie kostege utspreken, wierd zoender pardon de kele overgesneen.  Ol te goare wieren hoast 1500 Fransmans en Leliaards (name vo de keuningsgezinde partieë) utgemôord.  Jacques de Châttillon kost mo zuste ut de stad vluchten.
<p>
Vo de Bruggeliengen was ’t zo kloar of pompewoater da de Franse keunink zo'n vernederienge nie oengestraft gieng loaten.  Dorom brochten ze een leger ip de been, da wier angevuld mè ridders en milities van andere delen van Vloandern, woarmee da ze den elfsten [[11]] van [[juli]] in de [[Guld'nspoornslag]] 't Franse leger versloegen.

==De name Brugse Mett'n==

De name '''Brugse Mett'n''' en hen ze mo in de 19ste êeuwe utgevoenden (ip 't voorbild van de ‘Sicilioanse Vespers’ ols wanneer da de Fransche in 1282 in Palermo utgemoard wieren).  De schrievers van dien tied spraken van de ‘Goeie Vriedag’ van Brugge.

==Schild en Vriend?==
D'r is recentelik nog een andere theorie opgedookn vo 't wachtwôord "Schild en Vriend". Sommigte bewèrn dat dat eigentlik most zien: '''s Gilden vriend'' (vriend van de gilde). Me woaren d'er miender nie bie, zo wien got het ooit juuste weten?

[[Categorie: Middelêeuwen]]
[[Categorie: Brugge]]
