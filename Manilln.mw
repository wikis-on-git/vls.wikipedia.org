[[Image:Manillenpiekens.JPG|thumb|300px|De 8 kartn va piekens. Boven (vlnr): oaze, manille, hière, dame, boer. Oender: 9, 8, 7]]

'''Manillen''' is e [[kartspel]] voe deurgoans 4 persoèn. 't Is verzekers 't gekendste kartspel i [[West-Vlaondern|West-Vloanderen]].

== De voôrbereiding ==
In dit kartspel zin der 4 soèrten: kloavers, piekens, koekens en ertens. Je moe speeln mè 32 kartn. Je pakt dus ièrst e voerol van iedere soèrte: 
* de manille (de tiene) - 5 puntn wèrd
* 'n oaze (de ièn) - 4 puntn
* de hière (de keunink) - 3 puntn
* de vrouwe (de keuneginne) - 2 puntn
* de boer - 1 punt
* de negen - 0 puntn
* de achte - 0 puntn
* de zeven - 0 puntn.

Ièn persoèn begunt de kartn te kappeln. De persoèn die reks va nem zit, e nu de keuze: 
* e meugt e paksje kartn (mistes 3) ofneemn en oloender leggn: dat doe ze om te belettn da de dièler zou kun zeurn.
* e meugt op de kartn kloppn: d'r verandert nietn an de volgorde va de kartn.
De dièler gèft an elk van de 4 spelers 8 kartn (ièst 3, toe 2, e toe were 3).

== De regels ==
De dièler meugt troef moakn. Ajje vele ertns et, zeg je ton: "Ertns troef!". Pas nu meugt de moat va de dièler zen eign kartn bekiekn.  
Peist ièn va de spelers van de tegnpartie: 'dat is e goen troef', ton meign ze kloppn: vanaf toen telln de puntn dubble. De tegenpartie meugt oek tegenkloppn: toen telln de puntn vierdubble. 

D'n ièsten speler (die lienks zit van de dièler) komt ut mè e karte: 't is gelik va wuffer soèrte. Ol d'ander spelers moetn nu volgn. Ze moetn dus dezelfde soèrte op tafel smietn lik woamèj datter is utgekomn. 

Kuj ni volgn? Ton moeje koopn. Koopn kud olliène mèt e troefkarte. E troef is mièr woard da gelik wuffer andere soèrte: e troef va ertn zeven is dus sterker dan e manille va piekens.
Je meugt nie oenderkoopn. Dat is e troef smietn die lièger is da de troef die ol op toafel legt. Tenzie daj ni anders kut.

Wie dat e slag ku binnoaln meugt utkomn. En da goat azo deure toet an ol de kartn op zin.

Bedoeling van 't spel is om zovele meugelik puntn 't oaln. Je moet dus zovele meugelik sloagn binn oaln. Dat kuj deur e karte te smietn die beter is da wuk dat er op toafel legt: ofwel een hogere wèrde, ofwel deur te koopn.

An ol de kartn op zin, moej de puntn teln. Van dat totoal trek je 30 of. En de rèste schrief je op e bladje. Mièstoal is dat in 2 kolomn mè vaboovn e "W" en e "Z" (wieder/zieder). E voèrbeeld: pakt dat de puntewèrde van ol je kartn 42 is. Je trekt er 30 van of: toen e je 12 puntn gemakt.
Kom je in de telling 30-30 ut, ton is 't "plat": niemand makt e punt. Sommigte spelers speeln toe voe dubbel puntn in ' volgend spel, moa dat is nie algemièn). 
Je speelt toet dat er e duo 101 puntn oalt.

Aje troef makt, meug je oek zegn "Muul". Dat wil zeggn dat er gèn troef is. Ton telln de puntn dubbel. Mièstol zeg je "muul" ajje e stieve goe karte et, moa atter gèn soèrte is die domineert. 
Soms zegt de dièler oek "blendn muul". Toen etn ze kartn nog ni ezien. De puntn telln toe 4-dubbel. Da gebeurt mièstol aj in de puntn verre achter stoat, moa 't is nie stief geapprecieerd deur 'echte' karters.

== Externe koppeling ==
[http://manillen.replacement.be R&R's Manillen game]
[[ca:Manilla]]
[[fr:Manille (jeu de cartes)]]
[[nl:Manillen]]
