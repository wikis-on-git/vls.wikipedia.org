[[Ofbeeldienge:Manillenpiekens.JPG|thumb|300px|De 8 kartn va piekens. Boven (vlnr): oaze, manille, hière, dame, boer. Oender: 9, 8, 7]]

'''Manillen''' is e [[kartspel]] voe deurgoans 4 persôon. 't Is verzekers 't gekendste kartspel i [[West-Vloandern|West-Vloanderen]].

== De vôorbereiding ==
In dit kartspel zin der 4 sôorten: kloavers, piekens, koekens en ertens. Je moe speeln mè 32 kartn. Je pakt dus êerst e voerol van iedere sôorte: 
* de manille (de tiene) - 5 puntn wèrd
* 'n oaze (de êen) - 4 puntn
* de hière (de keunink) - 3 puntn
* de vrouwe (de keuneginne, de dam) - 2 puntn
* de boer ('n zot) - 1 punt
* de negen - 0 puntn
* de achte - 0 puntn
* de zeven - 0 puntn.

Êen persôon begunt de kartn te kappeln. De persôon die reks va nem zit, e nu de keuze: 
* e meugt e paksje kartn (mistes 3) ofneemn en oloender leggn: dat doe ze om te belettn da de dêler zou kun zeurn.
* e meugt op de kartn kloppn: d'r verandert nietn an de volgorde va de kartn.
De dêler gèft an elks van de 4 spelers 8 kartn (ièst 3, toe 2, e toe were 3).

== De regels ==
De dêler meugt troef moakn. Ajje vele ertns et, zeg je ton: "Ertns troef!". Pas nu meugt de moat va de dêler zen eign kartn bekiekn.  
Peist êen va de spelers van de tegnpartie: 'dat is e goen troef', ton meug 'n kloppn: vanaf toen telln de puntn dubbel. De tegenpartie meugt oek tegenkloppn: toen telln de puntn vierdubbel. 

D'n êesten speler (die lienks zit van de dêler) komt ut mè e karte: 't is gelik va wuffer sôorte. Ol d'ander spelers moetn nu volgn. Ze moetn dus dezelfde sôorte op tafel smietn lik woamèj datter is uutgekomn. 

Kuj ni volgn? Ton moe je koopn. Koopn kud ollêne mèt e troefkarte. E troef is mêer weird da gelik wuffer andere sôorte: e troef va ertn zeven is dus sterker dan e manille va piekens.
Je meugt nie oenderkoop'n. Dat is e troef smietn die lêger is da de troef die ol op toafel legt. Tenzie daj ni anders kut.

Wie dat e slag ku binnoaln meugt uutkomn. En da goat azo deure toet an ol de kartn op zin.

Bedoeling van 't spel is om zovele meugelik puntn 't oaln. Je moet dus zovele meugelik sloagn binn oaln. Dat kuj deur e karte te smietn die beter is da wuk dat er op toafel legt: ofwel een hogere weirde, ofwel deur te koop'n.

An ol de kartn op zin, moej de puntn teln. Van dat totoal trek je 30 puntn of. En de rèste schrief je op e bladje. Mêestoal is dat in 2 kolomn mè vaboovn e "W" en e "Z" (wieder/zieder). E vôorbeeld: pakt dat de punteweirde van ol je kartn 42 is. Je trekt er 30 van of: toen e je 12 puntn gemakt.
Kom je in de telling 30-30 ut, ton is 't "plat": niemand makt e punt (sommigte spelers speeln toe voe dubbel puntn in 't volgend spel, moa dat is nie algemêen). 
Je speelt toet dat er e duo 101 puntn oalt.

Aje troef makt, meug je oek zegn "muul!". Dat wil zeggn dat er gèn troef is. Ton telln de puntn dubbel. Mêestol zeg je "muul" ajje e stieve goe karte et, moa atter gèn sôorte is die domineert. 
Soms zegt de dêler oek "blendn muul". Toen etn ze kartn nog ni ezien. De puntn telln toe vierdubbel. Da gebeurt mêestol a je in de puntn verre achter stoat, moa 't is nie stief geapprecieerd deur 'echte' karters.

== Externe koppelienge ==
[http://manillen.replacement.be R&R's Manillen game]

[[Categorie:Hobby]]

[[ca:Manilla]]
[[fr:Manille (jeu de cartes)]]
[[nl:Manillen]]
