'''Snooker''' ès een [[biljartsport]], uthevondn in [[Iengeland|Ingeland]], moar loater uthewoaid noar het [[Europa|Europeese]] vasteland. Eet helikt een bitje ip [[pool]] omdat er 6 hoaten (''pockets'' henoemd) zin woarin da je unen bol keunt skietn. Specifiek an snooker ès het feit dat het ip een vrié hrôote toafel hespeeld weird en dat er 6 verskillende sôorten bollen zin.

==Spelrehels==
[[Image:Snooker table drawing 2.svg|thumb|Snooker toafel, met de behunposisie van de bollen]]
===De toafel, de bolln en puntn===
In't snooker moe je mè unen witten bol (de speelbol) trachtn nen hekleurde bol in ièn van de 6 hoaten te skieten: de rôo bolen zn goe voo 1 punt, en ton lôopt da ip van heel (2), groen (3), brun (4), blow (5), roze (6) tot zwart (7). De bolln van heel tot zwart weirden wok de gekleurde bolln henoemd, omda ze een specioale rolle speeln in 't spel. De 15 rôo bolln weirdn in een drieoek heleid an de ''onderkant'' van de toafel (boovn in de fihuure), juste dervôorn ligt roze en derachter ligt zwart. Blow ligt in't midden en de drie kliène kleurn moetn in de zohenoamde '''D''' heleid weirden, in een welpeboalde volgorde. De snookertoafel es standaard 3,5 ip 1,75 meiters hrôot.

===Het spel===
De oofdbedoelinge van't spel es reeksen te scoorn. Den ièsten bol dat je met unen wittn moe roaken es oltid nen rôon. Doarnoa meugt je 'als belôoninge', nen bol genoaken van een ander kleur mè mièr puntn. De hekleurde bollen moetn iedere kiè were heleid weirden ip under behunpositie, de rôo bluvn in de pocket. Ge keunt dus maximoal 15 reeksen van rôo-hekleurd moaken. Doarnoa moe je de hekleurde bolln ipkussen, hoande van heel (met liegste weirde) to zwart. Ip da moment weirden ze nie mièr wereheleid. Als olle bolln gepot zin, es de '''frame''' vôorbie. Matchen wordn beslist over mièrdere frames, bievôorbeeld in nen match noa 9 frames moe je voo te winn'n 5 frames winn'n. Frames deuren heweunlik tussen 15 en 45 menuutn, ofhankelik van het niveau van de spelers.

Theoretisch keun je maximaal 147 puntn oaln in iènen beurt: 15x rood (15 puntn) + 15 x zwart (105 puntn) + de eindreekse van kleurn (27 puntn). Dit aantal es ton wok een mahisch aantal in het snooker en als nen speler doar in sloagt krigt ie mièstal nen specioaln heldpris. De huidihe topspelers oalen ôoh nivo, en nu gebeurt het hemiddeld een aantal kièren per joar dat de '''147''' gescoord weird.

De moeilikheid zit em niet alliène in het 'potten' van de bolln, moa wok in et goe lehhen van unen wittn, zodoanih da je de volgende bol ipnieuw relatief hemakkelik keunt moaken. Da noemn ze positiespel. 

De noame 'snooker' eit vrimd genoeg niks te moakn met het moakn van de bolln, moar olles met het verdedihend spel: o ne speler nie echt een goe positie eit, goat ie in plekke van nen bol te moaken trachten de wittn moeilik te leggn voo den andern. In't beste heval leht ie de witten achter nen hekleurden, zodoanig dat den ander nie rechtstreeks an nen rôo kan (ie moet ton via minstens iènnen band speeln). Da noemn ze nen 'snooker'. Nen speler die nie de bedoelinge eit om te scoren noemt men nen speler die ip 'safety' speelt.

===Foutn===
Ge keunt dus foutn moaken, en dat wordt minimoal bestraft me 4 strafpuntn. O je echter een foute makte bie het speeln van een bal me mièr punt, krig dje de weirde van dienen bol als straffe (vôorbeeld, o je de rozn wilde genoaken, krig je 6 strafpuntn). Der zin verskillende maniern om een foute te moaken:
* He speelt nie ip de rôon: 4 strafpuntn
* He speelt nie ip het kleur da je wilde henoakn: minimum 4 strafpuntn
* o je unen bol ut het veld speelt: minimum 4 strafpuntn
* o je bie het richten ip de witten met uw lichaam nen anderen bol genakt: minimum 4 strafpunten
* o je noast den bol die je gemakt eit nog nen anderen bol makt: minimum 4 strafpunten. Dene rehel heldt wel nie o je 2 rôoje makt, ton krig je 2 puntn.

O je een foute makt, moar de wittn bol rolt zodoanih dat de tehenstander vriè moeilik an zinnen bol da tie moe scoorn kan (ie ligt bievôorbeeld snooker), ton eit ie recht ip nen ''free ball''. Ie maht ton ip gelik welknen bol speeln, die telt voo nen rôon. Theoretisch gezien keun je iermee de mahische grenze van 147 puntn deurbreken, want o je nen free ball krigt vôordat er iène bol geskoort es keunt je eindelik 16 reeksen van rôo-zwart scoorn.


==Toernôoin==
Het belangrikste toernooi van't joar es het [[weireldkampioenskap snooker|weireldkampioenskap]], in de latste weeke van april en de ièste weeke van mei. De finale van het WK wordt hespeeld over 35 frames en deurt twiè doahen. Doarnoast zin der nog officiële rankingtoernôoin, in 't sezoen 2005-2006 woaren da:

* [[Grand Prix (snooker)|Grand Prix]]
* [[UK Championship (snooker)|UK Championship]]
* [[Malta Cup (snooker)|Malta Cup]] (op [[Malta (land)|Malta]])
* [[Welsh Open (snooker)|Welsh Open]] (in [[Wales]])
* [[China Open (snooker)|China Open]] (in [[Volksrepubliek China|China]])

==Spelers==
De beste spelers zin biekans ollemoale ofkomstih van Ingelstoalihe landn. [[Belgje]] speelt nie echt mee ip internationoal vlak, al gebeurt het soms da nen Belgischen speler tot in de 'geteleviseerde' fase van een toernôoi herakt. Der zin twiè type spelers:
* De populairste spelers zin mièstal de spelers die hekend zin voo under anvallend spel: ze hoan mièstal ièder kiezn om te scoorn dan om ip 'safety' te speeln. Bekende vôorbeeldn zin [[Jimmy White]], [[Ronny O'Sullivan]].
* De mièr defensieve spelers hoan sneller kiezn voor een verdedihend shot: [[Steve Davis]] wos ter nen mièster in, ander noamn zin [[Graem Dott]] en [[Peter Ebdon]].

De besten speler ôoit es [[Stephen Hendry]], die zowel defensief als offensief den besten wos. Iès 7 kièrs weireldkampioen hewist, een absoluut recor.

==Externe koppelienge==
*[http://www.bbsa.be Belgium Billiards and Snooker Association]
*[http://www.worldsnooker.com World Snooker Association]


[[Category: Biljartsport]]

[[bg:Снукър]]
[[cy:Snwcer]]
[[de:Snooker]]
[[en:Snooker]]
[[es:Snooker]]
[[fi:Snooker]]
[[fr:Snooker]]
[[ga:Snúcar]]
[[hu:Snooker]]
[[it:Snooker]]
[[ja:スヌーカー]]
[[nl:Snooker]]
[[no:Snooker]]
[[pl:Snooker]]
[[pt:Sinuca]]
[[ro:Snooker]]
[[ru:Снукер]]
[[simple:Snooker]]
[[sr:Снукер]]
[[sv:Snooker]]
[[uk:Снукер]]
[[zh:斯诺克]]
