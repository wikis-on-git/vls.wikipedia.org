[[Ofbeeldienge:Jack-o-lantern.svg|thumb|nen typischn beweirktn pompoen bist Halloween]]
'''Halloween''' is 'n feestdag dan ze viern rond [[Allerillign]]. 
==Oorsprong==
Me spreekn van duuzndn joarn geleen. Ton was't 'n Europeesche en heidense feeste. 't Was ook een vruchtboareidsfeeste. De noame Halloween is 'n verbasteringe van 't Ingelsche ''all hallow's eve'', de vooroavnd van Allerillign. De Keltn vierdn rond dn eestn november ''Samhain'', de feeste woarup dan de dooë werekeerdn. De Christelikke leer èt da loater overgenoomn. 
==Overgewoaid nor Amerika==
In dn tyd dan de [[Ierland|Ieren]] en [[Schotland|Schottn]] nor [[Amerika]] uutweekn noamn z'under feeste mee no doa. Ze gebruuktn ton roapn of beetn. D'Amerikoann en da loater stilletjesan veranderd. In plekke van roapn en beetn begostn ze doa pompoenn te gebruukn. En de Keltische offers veranderdn in ''trick or treat''. De joungns goan ton verklid goan zingn vo snoep, lik dan ze dat ier doen mè [[Sinte-Moartn]]. Up sommigte plekkn doen ze da nog mè lanteirns gemakt van beetn met 'n luchtje of keirse dr in.
==Weregewoaid==
Up 't ende van de twintigste eeuwe is 't ton were van Amerika overgewoaid nor [[Europa]]. De pompoenkweek is ier ton enorm omoge gegoan.
En 't ziet er nie noar uut da 't gauwe were go verdwynn. De winkels profiteern van de stille periode tusschn 'were no 't schole' en '[[Sintekloai|Sint-Nikloai]]'. De schooln doen dr ook an mee en de joungns begunn veel tuug te koopn vor under te verkleeën. Oe meer dan ze malkoar kunn benauwd moakn oe liever. En deur de interesse vo heidense ritueeln begunn dr ook veel jounge gastn no midzomer-en midwinterfeestn te goan.

Halloween is dus nie ollene e kwestje van commerce mo kan ook gezelligeid bringn up 'n moment dat 't vroeg donker is.

[[Categorie:Fêeste]]
