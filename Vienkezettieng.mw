E '''vienkezettieng''' is e wedstried woabie da eigenoars van vienk'n optêek'n oevele kêers da nunder veugel schufelt. 't Is e sport die redelik populair is in [[West-Vloandern]], in 't bezoender bie gepensioneerde menschn.

== Oe goat et in ze werk? ==
D'eigenoars (vienkeniers) zett'n nunder kôoitje mè nunder vienke (e mannetje) geweune op stroate. Idder kè da de vienke ze typies liedje schufelt (''suskewiet'') meug je e striptje zett'n mè krijt op e stok. Let wel: de vienkeniers controleern ossan de vienke van nunder gebeur; nôois van nunder zevve. 'n Veugel die achter e bepoald'n tied 't mêest eschufeld et, wint.

De priezn zin belange ni zo grôot lik bie de [[duvesport]]: 10 euro winste is ol vele geld.

== Geschiedenisse ==
Volgens geschiedsschrievers bestoat de sport zekers ol sedert 1595: d'r zin spôorn van e vienkezettieng in [[Iper]]. In 't begun woarn de kôoin moa klêne ('kattebete' noemn ze ze). Moa nu zien de omstandigheedn stief verbeterd.
Oek vroeger, toen da de menschn nog ni zo stief begoan woarn mè de bêestjes, duvnde ze nunder vienke oek blend moak'n: azo wos'n miender ofeleid. Dat is verbood'n sedert 1916, deur de [[Duutsland|Duutschers]]. Dat wos ten ander ni nôdig: de kôoi e bètje doenkerder moak'n is ol enoeg om 'n veugel te doen schufeln.

== Achteruutgang ==
D'r zou nog mêer of 20.000 vienkezetters zin, moa de sport is an 't achteruutgoan: weinig joenge gast'n zett'n de tradisje vodder. Verzekerst oek om da je 's zundag 's nuchters stief vroeg moet opstoan: dikkers moej je ol roend 7u30 inschrievn a de zettieng begunt 't neegn. 

== Museum ==
D'r bestoat in hêel de weireld moar êen Vienkemuseum. Da stoat in [[Ulste]] (dêelgemêente van [[Oarelbeke]]).

== Externe koppelienge ==
[http://www.westhoek.be/info/ned/jewaserbij/2005/mei/woumen-2905/welkom.htm Foto's van e vienkezettieng in Woumn]
[[Categorie:Volkssport]]
