E '''vienkezettieng''' is e wedstryd woaby da eigenoars van vienkn optêekn oevele kêers da nunder veugel schufelt. 't Is e sport die redelik populair is in [[West-Vloandern]], in 't bezoender by gepensioneerde menschn.

== Oe goat et in ze werk? ==
D'eigenoars (vienkeniers) zettn nunder kôoitje mè nunder vienke (e mannetje) geweune op stroate. Idder kè da de vienke ze typies liedje schufelt (''suskewiet'') meug je e striptje zettn mè kryt op e stok. Let wel: de vienkeniers controleern ossan de vienke van nunder gebeur; nôois van nunder zevve. 'n Veugel die achter e bepoaldn tyd 't mêest eschufeld et, wint.

De pryzn zyn belange ni zo grôot lik by de [[duvesport]]: tien euro winste is ol vele geld.

== Geschiedenisse ==
Volgens geschiedsschryvers bestoat de sport zekers ol sedert 1595: d'r zyn spôorn van e vienkezettieng in [[Yper]]. In 't begun woarn de kôoin moa klêne ('kattebete' noemn ze ze). Moa nu zyn de omstandigheedn styf verbeterd.
Oek vroeger, toen da de menschn nog ni zo styf begoan woarn mè de bêestjes, duvnde ze nunder vienke oek blend moakn: azo wos'n miender ofeleid. Dat is verboodn sedert 1916, deur de [[Duutsland|Duutschers]]. Dat wos ten ander ni nôdig: de kôoi e bètje doenkerder moak'n is ol enoeg om 'n veugel te doen schufeln.

== Achteruutgang ==
D'r zou nog mêer of 20.000 vienkezetters zyn, moa de sport is an 't achteruutgoan: letter joenge gastn zettn de tradisje vodder. Verzekerst oek om da je 's zundag 's nuchters styf tielik moet ipstoan: dikkers moe je ol roend 7u30 inschryvn a de zettieng begunt 't neegn.

== Museum ==
D'r bestoat in hêel de weireld moar êen Vienkemuseum. Da stoat in [[Ulste]] (dêelgemêente van [[Oarelbeke]]).

== Externe koppeliengn ==
* [http://www.avibo.be/ Styf uutgebreide site van de Koninklijke Nationale Federatie - Algemene Vinkeniersbond A.Vi.Bo. VZW]
* [http://www.westhoek.be/info/ned/jewaserbij/2005/mei/woumen-2905/welkom.htm Foto's van e vienkezettieng in Woumn]
[[Categorie:Volkssport]]
