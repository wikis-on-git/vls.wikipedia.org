{{Veranderplat|Toeroets}}
Dirk Tanghe (°[[22 meie]] [[1956]], [[Toeroet]]) es nen bekendn '''regisseur''' en '''toneelmoaker'''. J'es nu artistik directeur van e professioneel toneelgezelschap in [[Olland]].

==Jeugd==
Dirk Tanghe is geboren en getogen in Torhout in e familje mei vuuf kinders. Zyn voader stak ol zynen tyd en geld in et verzoameln van schilderiejn en andere kunstvoorwerpn. Zyn moeder, e nogol agressief vromins, moeste rondkommn mei wuk dat er overbleef. Da wos dikkers styf letter en ze reageerde zy dat bykan iedern dag of up eur joenges. Dirk Tanghe zegt dat 'n doar tot up 'n dag van vandoage trauma's an eit overgoudn. 

Ol van joenks of adn e hele grote interesse in [[literature]], [[toneel]], [[film]], [[muzik]] en [[cultuur]] in 't olgemeen. Da wos zynen weireld woa datn em best van ol in voelde. 't Wos ook e maniere, of nen uutvlucht om 't oofd te bien an de doagelikse probleemn dien d'r tuus woarn.

==Persoonlik leevn==
Dirk Tanghe werkt en wunt nu in [[Utrecht]] ([[Olland]]). Zyn partner es e jeugdvriendinne dat 'n ol kent van oetn twolve wos. J'eit drie kinders mei eur.

==Beroepsleevn==
In de joarn '80 maktn mei zyn [[theoater]]voorstelliengn grootn indruk in heel [[Vloandern]]. J'es surtout bekend geroch mei zyn voorstelliengn by [[Malpertuis]] en et [[KVS]] woa datn verschillende pryzn mei gewonn eit. In [[Gent]] ein z'em tot directeur van et [[Publiekstheoater]] benomd moa deur persoonlikke probleemn eit 'n da nie te lange keun doene.

In Olland ein z'em upgemerkt achter datn in Utrecht en poar voorstelliengn ad gegeevn. Je viel doa ook up omdatn dikkers overoop lag mei d'acteurs mei wien datn tope moeste werkn. Sins'n [[1996]] estn artistik directeur van de '''Paardenkathedraal''', e professioneel toneelgezelschap uut Utrecht.

Dirk Tanghe es styf creatief en eit e heel eigen maniere van werkn. J'es gekend lik ginne gemakkelikken. Ook zatn mei persoonlikke probleemn en zochte toevlucht tot den drank die zels binst de repetisjes niet te verre weg stoend. Zelve zegtn doarover da zyn leevn getekend es deur de liefdeloze en arte omgevienge woarin datn upgebrocht wos. E kure datn in [[2006]] in e Schotse klinike gevolgd eit, eitn em d'r were bovenup gebroch.

==Externe koppeliengn==
* [http://imdb.com/name/nm1091450/ IMDB (International Movie Database)]
* [http://www.vti.be/?q=node/4045 Vlaams Theater Instituut]
* [http://www.theaterkritiek.nl/2006/11/dirk-tanghe-theatermaker.html Kring van Nederlandse Theatercritici]
* [http://www.theaterkritiek.nl/2006/11/dirk-tanghe-gpd.html Artikel over zyn 10-joarig jubileum in Utrecht]
* [http://www.paardenkathedraal.nl/gezelschap/gezelschap.html De Paardenkathedraal]

{{Streektoale|Werviks}}

[[Categorie:Regisseur]]
[[Categorie:Tonêel]]
[[Categorie:Toeroet]]

[[nl:Dirk Tanghe]]
