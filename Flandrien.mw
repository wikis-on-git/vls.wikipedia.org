E '''Flandrien''' is een uutdrukking om e [[coureur]] te benoemn die ni kapot te krygn is. En attakeert va mitte datn kut, en e gift nôois op. 

== Ôorsproeng van de noame ==
An 't begun van 'n Twintigsn êeuw gaavn de Woaln de noame ''Flandrien'' an de [[Vloandern|Vlamsche]] boern die na de Woalsche steejs woarn ofezakt om werk te viengn. Dat wos e ruw volksje da dufste vichtn, en dikkers vele droenk. ''Flandrien'' wos dus êerst e spotnoame, die moa loater van tyd etwot kwaam om preus op te zyn. 

De noame voa coureurs dateert uut de periode van tusschen 'n [[Êestn Weireldoorloge|Êestn]] en 'n [[Twiddn Weireldôorloge|Twiddn Weireldôorlog]]. In dien tyd wost er vele miender ploegtaktiek dan nu, en de coureurs dein mêer nunder goeste. Ze wistn oek miender goed wie dat er vôorn lag of achter lei, en met oevele tydverschil.

== Romantiserieng ==
De mythe van de Flandrien is styf egroeid deur [[Karel van Wijnendaele]], 'n stichter van de [[Rounde van Vloandern]]. E schrêef geirn over coureurs van simpeln komaf die grôte kampioen kustn komn deur vele [[kroaizje]]. In zyn oogn moest dat eigentlik e coureur uut [[Ôost-Vloandern|Ôost]]- of [[West-Vloandern]] zyn.

E Flandrien zou dus eigentlik gin rostn sou meugn en, êerlik koersen, e met 't verstand op nul. Moar dat klopt dus nie hêlemoale. Oek in 't verleedn verdiende de coureurs ol goed nunder brôod (angers goeng ze wel na de fabrikke goan werkn). En oek in 't verleedn durvnde z'ol koersn te verkoopn, en muuln te trekkn om te geboarn da ze kapot zaatn in de finale.<ref>De Flandriens, Opkomst en ondergang van een wielersoort - Herman Chevrolet, ISBN 978 90 295 6457 1</ref>

== Typiese Flandriens ==
De noame sloeg volgens van Wijnendaele dus eigentlik ollêne op coureurs uut de Vloanders. Moa nu en ton zyn d'r oek buutnlanders die deezn titel verdienn mi nunder maniere van koersn. Kritiese volgers van de koers zeggn da [[Briek Schotte]] de latsn echtn Flandrien wos. Mêer toegeeflikke kykers beschouwn etwien lik [[Johan Museeuw]] oek lik e Flandrien.
* [[Cyriel Van Hauwaert]]
* [[Jef Demuysere]]
* [[Briek Schotte]]

== Gala van de Flandrien ==
't Gala van de Flandrien is een organisoasje van de gazette Het Nieuwsblad. Idder joar verkiezn nunder lezers de bestn coureure van 't sezoen by de nieuweliengn, juniors, beloftn en d'elite.

==Bronn==
<references />

{{Streektoale|Poperiengs}}

[[nl: Flandrien]]
