[[Ofbeeldienge:Europa, 1648 copy.jpg|thumb|300px|[[Europa]] achter de [[Vrede van Westfalen]] in 1648]]

[[Ofbeeldienge:Westfaelischer_Friede_in_Muenster_(Gerard_Terborch_1648).jpg|thumb|300px|''De ratificoasje van het verdrag deur de Spoansche en Nederlansche ounderhandeloars (Gerard ter Borch, 1648)]]

De '''Vrede van Münster''' wos a verdrag dan de [[Noordelikke Nederlandn]] en [[Spanje]] in [[1648]] ofgeslootn hèin. Da wos e mylpoale en één van de belangrikste gebeurtenissn in d'[[Olland]]sche geschiedenisse omda vanof da moment Spanje de [[Republiek der Zeevn Verenigde Provinciën|Republiek der Verenigde Provinciën]] officieel lik soevereine stoat erkende.

't Verdrag wos en ounderdeel van de [[Vrede van Westfalen]] da en ende makte zowel an den [[Tachtigjoarign Oorloge]] lik an den [[Dertigjoarign Oorloge]].

==De Republiek in upstand==
Den Tachtigjoarign Oorloge (1566-1648) wos 'n upstand van de [[Lege Landn]] tegen 't Spoans Ryk ounder de [[Habsburgers]].

In 't begun koste Spanje den upstand neresloan. Moar in 1572 hèin de woatergeuzn styf gemakkelyk Den Briel keunn inpakkn, en vanof toun nam de rebellie ollene moa toe. Binst dienen upstand zyn de Noordelikke Nederlandn ''de facto'' ounofhankelik gekommn. Deur hunder succesvulle handelsvlootn én deur de massoale emigroasje van de meer gegoede inweuners vanuut de  [[Zudelikke Nederlandn]] - in veel steejn vruuzde 50% tout 90% van de bevolkienge na 't Noordn - makten ze zynder in 't Noordn e periode van economische, weetnschappelikke en culturele groei mei, dan ze de [[Goudn Eeuwe]] noemn. In die 17e eeuwe wos de Republiek nen echtn weireldmacht.

Oundertusschn bleevn de Zudelikke Nederlandn (wuk da nu à peu près correspondeert mèi [[Belgje]], [[Luxemburg]] en 't noordn van 't [[Fransche]]) ounder de Spoansche Krone. De Republiek hèit dikkers geprobeerd vo de Spanjoardn weg te joagn moar dat es heur noois nie gelukt. In de letste joarn van 'n oorloge vochtn de Fransche en de Republiek zelfs t'hope tegen de styf verzwakte Spoansche troepn. Tegen 1648 woarn hele stikkn van de Zudelikke Nederlandn bezet deur 't Fransche.

==Ounderhandeliengn en vrede==
De vredesounderhandeliengn begostn in 1641 in de steejn Münster en Osnabrück (nu in [[Duutsland]]). De Republiek mochte meidoen an de vredesbesprekiengn, ol wos ze zy nog osan nie formeel erkend lik apart land. Zelfs Spanje dei doa nie moeilik over. In januoari 1646 arriveerdn acht Ollandsche vertegenwoordigers in Münster vo te begunn an d'ounderhandeliengn. De Spoansche gezantn han grote bevoegdheedn gekreegn van den Spoansch keunienk [[Filips IV van Spanje|Filips IV]], die ol joarn probeerde vo vrede te sluutn. 

Up [[30 januoari]] [[1648]] gerochtn de deelnemers tout en akkoord en den tekst van 't akkoord goenk na [[Den Haag]] en [[Madrid]] voe d'oundertekenienge. Den vichtienstn meie wos de vrede officieel getekend. Vanof da moment wos Olland erkend lik ounofhankelik land.

[[Categorie:Verdrag]]
[[Categorie:Geschiedenisse van de Lege Landn]]

[[en:Peace of Münster]]
[[de:Friede von Münster]]
[[ka:მიუნსტერის ზავი]]
[[la:Instrumentum Pacis Monasteriensis]]
[[nl:Vrede van Münster]]
[[no:Fredsavtalen i Münster]]
[[nds-nl:Vrede van Münster]]
