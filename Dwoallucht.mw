[[Ofbeeldienge:Tulilautta3.jpg|thumb|E dwoalluchtje boovn 't woater]]
'''Dwoalluchtn''' of '''dwoasluchtn''' zyn luchtjes da je soms kut ziene boovn [[moeras]]sn of [[kerkof|kerkoovn]].

==Volksgeloof==
Die dwoalluchtjes keunn under verplekkn, 'n ene kee zie je z'ier, 'n andern kee doar. Lange tyd verstondn de mienschn d'r under nie an.

Volgens oude vertelliengn woarn die luchtjes de zieln van nie [[dopsel|gedopte]] kienders die de passantn ambeteerdn voe toch gedopt te geroakn. Volgens andere overleveriengn zyn de luchtjes geestn van dooie mienschn die mè e slicht geweetn doodgegoane zyn. Ze briengn ongeluk oe je ze teegnkomt en ze trachtn jou in de moerassn mè te sleurn. Of ze kommn up joun deure kloppn en loatn toun e bloedvlekke of e brandspoor achter.

==Verkloarienge==
Die dwoalluchtn zyn ofkomstig van [[methoan]]goaze, ook wel ''moerasgoaze'' genoemd. Die goaze ontstoat up e natuurlikke maniere by 't vortn van plantn of (mienschelik) vlees. Oe die goaze spontoan ontbrandt, kryg je e blauw vlammetje da omoge goat. Omda die vlammetjes meestol up verschillige plekkn ontstoan, gif da 'n indruk lik dan z'under an 't verplekkn zyn.

Kort achter 'n [[WO I|eestn weireldoorloge]] woarn d'r veel dwoalluchtn te ziene rond de slagveldn van [[Yper]] deur de vele dooie soldoatn die overol rond loagn.

[[Categorie:Mythologie]]

[[nl:Dwaallicht]]
