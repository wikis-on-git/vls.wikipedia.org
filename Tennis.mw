'''Tennis''' es een sport da hespeeld wordt met een tennisrackette en een tennisbol. De bedoelinge es om den tennisbol van den iénen kant noa den andern kant van't veld te speeln. In de midden angt er een nette woarover da je moe speeln. Tennis wordt ip verskillende onderhronden hespeeld, elk met under typische eigenskappn. Geit [[klitte]], [[hes]], en hard-court. 

[[Ofbeeldienge:Tennis court metric.svg|thumb|right|250px|Een tennisveld]]

==Tennisveld==
Het tennisveld ziet er als volgt ut: in't midden ei je het net angen (in 't midden angt et een bitje deur, ip 91.4cm, an de poalen angt et 107cm ôohe. Per speler zin der drie hrôote vlakk'n: het achtervlak en 2 voorvlakk'n. Die vlakken zin belnagrik bie den ipzet. De zohenoamde tramlijn'n an den butenkant weirden allêene hebrukt bie dubbel (2 tehen 2).

==Puntendielinge==
Ièn van de moeilikste zoakn van tennis es de puntendêelinge. Der es een herucht da da bewust es, omdat vroeger de zohenoamde betere klasse nie wilde dat het plebs wist oe da je tennis moeste speeln. Moa der is wok 1 skôon ding an de punt'ntellinge en da des da je oltid twiè punt'n tereke nôodih eit om iets te winn'n.
* Een '''punt''' es de actie van ipslag tot foutte van 1 van de speler. Diehene die hin foute makt (of den anderen dwingt tot een foute), krigt het punt. Het utwisseln van sloahen tussen ipzet en punt noemt men wok nen '''rally''', zeker oat ie lange deurt.
* '''Game''': In nen game es ter êene speler die mah ipzett'n. Iedere speler mah dus ofwisselend ipzetten. De ipzet in tennis es hièl belangrik, omdat het u een hrôot vôordêel heeft (ge zit in controle van de game). De puntendêeling is als volgt: 15-30-40-winn'n. an 40-40 es't er een specioale situoasie, ''duece'' genoemd, en dat es dat je ton 2 punten moe winnen: diehêene die het volgend punt makt eit vôordêel, en kan de game ofmoakn. O den anderen echter weer een punt makt, es't were duece en behunt et weere ipnieuw.
* '''Set''': Om nen set te winn'n moe je 6 games winnen, én ge moet me mièr dan 2 games winn'n in een set. Dus bvb. 6-4 es ok (en 6-3, 6-2,...). 7-5 es wok toeheloaten (vanut 6-5).  Oat de stand 6-6 es, dan volgt er nen specioalen games, de zohenoamde ''tie-break''. In dienen tie-break speel je punt voor punt (dus 1-0, 2-0, 2-1,...), moar het moet zelve 7 punt'n oaln om de tie-break te winn'n én ge moet met minstens 2 punt'n verskil winn'n. Dus 7-5 es ok, oo't echter 6-6 komt, moe je deure speeln tot da t'er êen met 2 punt'n verskil wint.
* '''Match''': Nen tennismatch weirdt hespeeld in sets. Mêestol in 3 sets, moar in specioale hevalln in 5 sets (bie de vintn ip de Grand Slams). Dus, ge moet ofwel 2 sets ofwel 3 sets winnen om nen '''match''' te winnen.

===specioale rehels===
* Den ipzet: Iedere speler zet overangs ip. Ie behunt an de rechterkant (achter de achterlijne), en serveert noar het rechtervôorvak van de tehenspeler. Dus elk even punt moet ie rechts ipzetten, en elk oneven punt links. Geit Twiè kansn om ip te zett'n. De bal mah et net nie roaken bie den ipzet, moar als den bal het net rakt en ie volt skôone binnen het juste voorvak, ton meug je dienen beurt ipnieuw doen. Als uw twiè pohingen om ip te zett'n mislukk'n ei je een '''double fault''' gemakt, en krigt den tehenstander het punt. Zoals gezeit es den ipzet hièl belangrik, zeker bie de vint'n. De vint'n hoalen snelheedn van mièr dan 200 km/eure ip underen ipzet, en tes vriè moeilik om als tehenstander de controle   over de rally te krigen. Vint'n zul je dus nie zêre de game zien verliezn waarin dat ze ipzett'n. Bie vrouwen, die loahere snelheedn oalen es et iets hemakkeliker om de game ip den ipzet van den tehenstander te winnen. In da heval spreekn we dat diegêene die ipgezet eit '''gebrookn''' es. Nen tehenstander breek'n es de sleutel tot de winste in nen tennismatch.

==Belangrikste toernôoien==
Der zin 5 belangrike toernôoien in het tennis voo individuele spelers:
* De 4 '''Grand Slams''': [[Austrialian Open]], [[Roland Garros]], [[Wimbledon]] en [[US Open]]
* Het officieuze weireldkampioenskap: de [[Masters]]
Doarnoast ei je wok nog zohenoamde Tier I toernôoien, die juste onder de Grand Slams vollen, Tier II,...

Voo landn zin der aparte competities: bie de vintn de '''Davis Cup''', bie de vrouwn de '''Federation Cup'''. Doarin voardiht een land (liefst) zin beste spelers of, en moet er over 5 wedstriden (4 enkele en 1 dubbele) beslist worden wie dat er deurgoat. 

==Ranking==
Voor ieder toernôoi krigt nen speler, noar helang zin prestatie en noarhelang 't belang van't toernôoi, punt'n. Die punt'n weirdn soamenheteld over de periode van êen joar, en bepoalen de positie in de weireldranking. 

==Belhen in 't Tennis==
De latste joaren beleeft het [[Belgje|Belgische]] tennis echte ôohtepunt'n, voorol bie de vrouwen mè [[Justine Hénin]] en [[Kim Clijsters]]. Bie de mannen zin der wok een aantal top-30 spelers, gelik de broertjes Rochus ([[Olivier Rochus]] en [[Christophe Rochus]]) en de [[West-Vloandern|West-Vloamink]] [[Xavier Malisse]]. Xavier Malisse zin sterkste individuele prestoasie wos een halve finale in Wimbledon, en soamen me Olivier Rochus eit ie ol het dubbel hewonn'n in Roland Garros.

[[Categorie: Tennis|*]]
