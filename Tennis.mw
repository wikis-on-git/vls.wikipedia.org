'''Tennis''' es een sport da gespeeld wordt met een tennisrackette en een tennisbol. De bedoelinge es om den tennisbol van den ênen kant noa den andern kant van't veld te speeln. In de midden angt er een nette woarover da je moe speeln. Tennis wordt ip verskillende ondergronden gespeeld, elk met under typische eigenskapp'n. G'eit [[klyte]], [[ges]], en hard-court. 

[[Ofbeeldienge:Tennis court metric.svg|thumb|right|250px|Een tennisveld]]

==Tennisveld==
Het tennisveld ziet er als volgt uut: in't midden ei je het net angen (in 't midden angt et een bitje deur, ip 91.4cm, an de poalen angt et 107cm ôge. Per speler zyn der drie grôte vlakk'n: het achtervlak en 2 voorvlakk'n. Die vlakken zyn belangryk by den ipzet. De zogenoamde tramlyn'n an den butenkant weirden allêne gebruukt by dubbel (2 tegen 2).

==Puntendêlinge==
Êen van de moeilykste zoak'n van tennis es de puntendêlinge. Der es een gerucht da da bewust es, omdat vroeger de zogenoamde betere klasse nie wilde dat het plebs wist oe da je tennis moeste speeln. Moa der is ôok 1 skôon ding an de puntntellinge en dat es da je oltyd twêe puntn tereke nôdig eit om iets te winn'n.
* Een '''punt''' es de actie van ipslag tot foute van 1 van de spelers. Diegêne die gin foute makt (of den anderen dwingt tot een foute), krygt het punt. Het uutwisseln van sloagen tussen ipzet en punt noemt men ôok nen '''rally''', zeker oat y lange deurt.
* '''Game''': In nen game es 't er êne speler die mag ipzettn. Iedere speler mag dus ofwisselend ipzetten. De ipzet in tennis es hêel belangryk, omdat het u een grôot vôordêel geeft (ge zyt in controle van de game). De puntendêling is als volgt: 15-30-40-winn'n. an 40-40 es't er een specioale situoasie, ''duece'' genoemd, en dat es dat je ton 2 punten moe winnen: diegêne die het volgend punt makt eit vôordêel, en kan de game ofmoak'n. O den anderen echter weer een punt makt, es't were duece en begunt et were ipnieuw.
* '''Set''': Om nen set te winn'n moe je 6 games winnen, én ge moet me mêer dan 2 games winn'n in een set. Dus bvb. 6-4 es ok (en 6-3, 6-2,...). 7-5 es ôok toegeloatn (vanuut 6-5).  Oat de stand 6-6 es, dan volgt er nen specioalen game, de zogenoamde ''tie-break''. In dienen tie-break speel je punt voor punt (dus 1-0, 2-0, 2-1,...), moar het moet zelve 7 puntn oaln om de tie-break te winn'n én ge moet met minstens 2 puntn verskil winn'n. Dus 7-5 es ok, oo't echter 6-6 komt, moe je deure speeln tot da t'er êen met 2 puntn verskil wint.
* '''Match''': Nen tennismatch weirdt gespeeld in sets. Mêestol in 3 sets, moar in specioale gevalln in 5 sets (by de vintn ip de Grand Slams). Dus, ge moet ofwel 2 sets ofwel 3 sets winnen om nen '''match''' te winnen.

===specioale regels===
* Den ipzet: Iedere speler zet overangs ip. Y begunt an de rechterkant (achter de achterlyne), en serveert noar het rechtervôorvak van de tegenspeler. Dus elk even punt moet y rechts ipzetten, en elk oneven punt links. G'eit twêe kansn om ip te zettn. De bal mag et net nie roaken by den ipzet, moar als den bal het net rakt en y volt skône binnen het juuste voorvak, ton meug je dienen beurt ipnieuw doen. Als uw twêe pogingen om ip te zettn mislukk'n ei je een '''double fault''' gemakt, en krygt den tegenstander het punt. Zoals gezeid es den ipzet hêel belangryk, zeker by de vintn. De vintn hoalen snelheed'n van mêer dan 200 km/eure ip underen ipzet, en 't es vrêe moeilyk om als tegenstander de controle over de rally te krygen. Vintn zul je dus nie zêre de game zien verliezn woarin dat ze ipzettn. By vrouwen, die loagere snelheed'n oalen es et iets gemakkelyker om de game ip den ipzet van den tegenstander te winnen. In da geval spreek'n we dat diegêne die ipgezet eit '''gebrook'n''' es. Nen tegenstander breek'n es de sleutel tot de winste in nen tennismatch.

==Belangrykste toernôoien==
Der zyn 5 belangryke toernôoien in het tennis vo individuele spelers:
* De 4 '''Grand Slams''': [[Austrialian Open]], [[Roland Garros]], [[Wimbledon]] en [[US Open]]
* Het officieuze weireldkampioenskap: de [[Masters]]
Doarnoast ei je ôok nog zogenoamde Tier I toernôoien, die juuste onder de Grand Slams vollen, Tier II,...

Vo land'n zyn der aparte competities: by de vintn de '''Davis Cup''', by de vrouwn de '''Federation Cup'''. Doarin voardigt een land (liefst) zyn beste spelers of, en moet er over 5 wedstryden (4 enkele en 1 dubbele) beslist worden wie dat er deurgoat. 

==Ranking==
Voor ieder toernôoi krygt nen speler, noar gelang zyn prestatie en noargelang 't belang van't toernôoi, puntn. Die puntn weirdn soamengeteld over de periode van êen joar, en bepoalen de positie in de weireldranking. 

==Belgen in 't Tennis==
De latste joaren beleeft het [[Belgje|Belgische]] tennis echte ôogtepuntn, voorol by de vrouwen mè [[Justine Hénin]] en [[Kim Clijsters]]. By de mannen zyn der ôok een aantal top-30 spelers, gelyk de broertjes Rochus ([[Olivier Rochus]] en [[Christophe Rochus]]) en de [[West-Vloandern|West-Vloamink]] [[Xavier Malisse]]. Xavier Malisse zyn sterkste individuele prestoasie wos een halve finale in Wimbledon, en soamen me Olivier Rochus eit y ol het dubbel gewonn'n in Roland Garros.

[[Categorie: Tennis|*]]
