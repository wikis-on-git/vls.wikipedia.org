== De Guld'nspoornslag: 11 juli 1302 ==

Up 11 juli 1302 versloeg’n de Vlamingen, in under stried voar oenafanklikeid van Frankriek, ’t Frans ridderleger up de Groeningekoeter bie Kortriek. 
’t Vlams leger was tussen de 8500 en de 11000 man, woaroender mo 350 te pèrde.  Doavan moen der tussen de 2600 en 3700 van Brugge zelve gewist en, woaronder 350 kruusboogschutters.  Dedeze werden angevoerd deur Willem van Gulik.  De Bruggeliengen pakten de rechterkant voar under rekenienge.  Up de lienkerkant stoend er een evengroate groep van soldoaten ut Oedenoarde, Olst en Kortriek, me nog ekè 700 Gentenoars angevoerd deur Jan Borluut.  In ’t midden stoenden de mannen van ’t Brugse Vrije en der was ton oak nog een groep van 500 strieders ut Ieper die der voaren moest zorgen dat er niemand kost utbreken ut kastèl bie Kortriek.  Jan van Renesse, die den algemènen anvoerder was, aad oak nog ekè 500 man in reserve in de twède linie.
De Franse woaren met ongeveer 2700 ridders te pèrde en 4000 man te voete, woaroender 1000 kruusboogschutters.  In dien tied rekenden ze da 1 man te pèrde ongeveer even sterk was of tiene te voete, woadeure da ’t Frans leger eigenlik vele sterker was.  En da makte den anvoerder van de Franse, Robert van Artois, veel t' overmoedig.  Je peisde dat ie de Vlamingen me ze ridders geweune oender de voet kost lopen.
Volgens de Belgische geschiedenisboektjes en de Vlamingen gewonnen deurdan de Franse da nie gezien aan dat ter doar un beke was woadan ze nie over kosten spriengen met under pèrden.  De Belgische geschiedenisboektjes ent eigenlik oltied nogoal moeilik get met ’t feit dan die zogezeide Vlamse boertjes doar in 1302 de finefleur van Franriek kunnen versloan en.
In ’t echt woaren der buten de gesteldheid van ’t pling nog een poar factoren die voa d’overwinnige gezord en:  Ten èste woaren de Vlamingen ’t stroentebeu en moegetergd toet en met, woadeure dan ze stief fanatiek woaren.  Ten twède aan ze un wapen, den fameuzen goeiendag, un soarte knots met un iezeren punt olboven, woamee dan ze deur de bepantseringe van de Franse kosten graken.  (Dus nie un stok met een iezeren keten en un bol mè pinnen up lik da je soms in de boekstjes ziet).  En ten derde vaagden z’ under voeten an de regels die der normaal in zoan veldslagen woaren:  Normaal wast de bedoeling da je probeerde ridders gevangen te pakken en da je der ton un losgeld voa kost vragen.  De Vlamingen woaren ’t zo beu daan ze de Franse in de platse doadsloegen (lik dan de Franse oak met de deze die gin ridder woaren zoen gedoan en).
In dien tied mocht mo juste den oogsten adel goedene spoaren dragen.  Achter de slag en ze 800 spoaren upgerapt, wa da toch wel bewiesd wafer slachtinge dan de Vlamingen doar aangericht en.  En dat gèn klèn veldslachstje was bewiest oak dan ze drikt un bode noa de paus in Rome steurden die em ut zun bedde oalde vo te vertellen dan de Vlamingen de Franse verslegen aan.

[[Category: Geschiedenisse]]
