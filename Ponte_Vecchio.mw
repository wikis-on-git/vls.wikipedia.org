[[Ofbeeldienge:Ponte vecchio.jpg|thumb|right|de Ponte Vecchio]]
De '''Ponte Vecchio''' es e bekende middelêeuwsche brugge in [[Firenze]].

Je overkruust de riviere de [[Arno (riviere)|Arno]] ip zin smolste punt. Der stoan vele wienkeltjes ip de brugge, surtout juweliers, want da wos vroeger redelik in gebruuk.
Boovn de juwelierszoakn ande ôostkant lôopt de Corridoio Vaseriano, nen gank die et [[Palazzo Vecchio]] me et [[Palazzo Pitti]] verbindt. De rounde roamkes me tralies boovn de uzjes zin die van de Carridoio. Ezo moestn de [[Medici]] en andere miensn van stand ulder nie verplatsn tussn tgeweune volk.

[[Ofbeeldienge:Firenze.Cellini01.jpg|thumb|right|De buste van Cellini]]
Ip de brugge stoat e brounznen buste van Benvenuto Cellini, den bekendstn godsmid van Firenze. Sins tveurjoar van 2004 angn verliefde koppels ter bevestigienge van ulder liefde en angslot me ulder noame en datum vaste an et ekkn round et bêeld. Derachter smittn ze de sleutel inde Arno. Den oorsproung van de gebruuk zo trug goan na 1990 toenda militairn die ilder iplydienge gedoan add'n et angslot van ulder kastje ande elektriekkoabels, die langsn de brugge lôopn, kwoamn angn. Tstad moe antins de angslootn verwydern me da touristn wok an die rage meedoene.

== Geschiedenisse ==
Volgens d'oovrleverienge woster doar ol in tidde van de [[Rominn]] ol en brugge toenda de Via Cassia doar de riviere oovrstak. De odste vermeldienge dervan es van 996, toen ze nog van ot wos. Z'es nen jiste kji ofgebrook'n gewist in en oovrstrômienge in 1117. In 1245 woster sproake van nen nieuw'n mo ton wel van stêen mo den dien i wok nie lange stand godd'n want die es wok by en oovrstômienge weggespoeld in 1333. En in 1345 en ze ton begonn'n an e nieuwe brugge woarip da den deezn van nu gebaseerd es.

Al vanof den 13den êeuw woarn der ol otnen wienkeltjes van lêerlôoiers en beuzemoakers. De lêerlooiers adn twoatr vanden Arno nôodig vo tvel in te loatn weekn. Tmoe ter ton bère ard in gestounkn want vo tlêer te lôoin gebruukten ze pisse, mêestol peirdepisse. Loatr kwoamn der mjir bêenouwers, vismarchangs, groenselverkôpers, smeed'n en linn'nmarchangs. 
In 1593 wierd'n ol de "vuule ambachtn" ip de brugge verboodn vo stankoovrlast teegn te goane en der kwoamn godsmeedn en juweliers ulder der vestign. Den uurpris wos zo ooge da de ambachtslied'n de 'banchi rotti' (kapotte bankn) genoemd werd'n vandoar komt et Nederlansche wôord 'bankroet'.

Bist den [[Twiddn Weireldôorloge]] in de Duutschers de Ponte Vecchio gespoard op bevel van Adolf Hitler in ogustus 1944, ol de bruggn over den Arno moestn pertank ipgebloazn word'n vo den ipmars vande gallieerd'n te stoppn. Wel in ze vele odde gebouwn ande utend'n vande brugge doen ontploffen zoda de brugge onbruukboar bleef.
In 1966 wierd de brugge hil overstroomd en roakte ze zwoar gabimeerd. Ip den achterkant vande Mannelli-torreester e gedenkploate geplatst die indikeert da twoater ton 1,80 mèter ooge stond.
