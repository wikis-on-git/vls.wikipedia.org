't '''Oud Sint-Jansospitoal''', [[Brugge]], an d’n overkant van de [[Onze-Lieve-Vrouwekerke, Brugge|Onze-Lieve-Vrouwekerke]],  is een van de grotste domeinn binn de stad. ’t Ospitoal wierd gesticht in de 12e eeuwe en is een van de oudste in Europa. ’t Oudste deel zyn de zieknzoaln uut de 13e en 14e eeuwe, by de kapelle. Binst de middeleeuwn loagn de zieke menschn by de kapelle want under zielzoaligeid was belangryker of geneezn. 

De kapelle wordt nu gebruukt as museum: ''Memling in Sint-Jan''. D’r zyn zes meesterwerkn te zien van [[Hans Memling]], een van de [[Vlamsche Primitievn]], w.o. ’t weireldberoemd reliekschryn van d’illige Ursula en ook ’t groot altoarstik: ''t Mystieke Huwelijk van de Heilige Catharina'', mè de twi patroonillign van ’t ospitoal: Johannes d’n Doper en Johannes d’n Evangelist. ’t Ospitoalembleem is ’n lammetje en ‘n gifbeker, de typische attribuutn van de twi illign.

'n Ander interessant ounderdeel van ’t ospitoal is d' ''Oude Apotheke'' (17e eeuwe). ’t Museum toogt de geschiedenisse van ’t gastuus en de zieknzorg van ton.
==Geschiedenisse==
D’eeste ospitoaln in West-Europa kwoamn d’r in de vroege Middeleeuwn. ’n Ospitoal was gin echt zieknuus moar ’n gastuus, een upvanguus woa dan d’oarme menschn en ziekn ounderdak, eetn en verzorginge kostn krygn. Ook pelgrims en  reizigers woarn welkom. Ollene menschn mè besmettelikke ziektn mochtn nie binn. Zo’n instellinge was verboundn met ’n klooster, want kloosterlingn mostn volgns de regel van Benedictus barmertig en gastvry zyn. D’r was gin dokteur, moa wel ’n paster want ’t domein was ’n zelfstandige parochie. As remedie wierdn geneeskrachtige kruudn toegediend. In de 17e eeuwe kwamt er ’n bitje verbeteringe. D’r wierd meer andacht besteed an anatomie, observoatie en hygiëne. Ambachtelik gevormde chirurgyns of heelmeesters meesterdn de ziekn. Z’ieldn doarby rekeninge mè de stand van de sterrn en planeetn en bekeekn d’n almanak woarup dan de geschikte doagn voa specifieke ingreepn stoundn. De barbiers voerdn oaderloatingn uut en sneen ’t oar en de boardn. Chirurgyns en barbiers woarn verenigd in de Sint-Cosmas - en Damianusbroederschap. ’t Was moar achter de Fransche Revolutie dan de gildn en broederschappn verdweenn. Van 1835 voors organiseerdn ollene nog d’universiteitn geneeskundestudies en begost de medische weetnschap voruutgang te boekn.
[[Categorie:Brugge]]
[[Categorie:Museum]]
[[nl:Oud Sint-Janshospitaal]]
