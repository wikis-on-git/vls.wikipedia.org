[[Ofbeeldienge:Sebastiano del piombo, clemente VII, napoli, capodimonte.jpg|thumb|Paus Clemens VII round 1526]]
'''Giulio de’ Medici''' ([[Firenze]], [[26 meie]] [[1478]] – [[Rome (stad)|Rome]], [[25 september]] [[1534]]), was paus ounder de noame '''Clemens VII''', van 19 november [[1523]] tout an z’n dôod. Je was den twiddn [[Medici]]paus en den ipvolger van Paus Adrianus VI.

‘t Was gin gemakkelikkn tyd vo paus te zien. Itoalië was uutgeput deur oorloogn en uutgoavn en de stryd tusschn de twi grôte concurrentn, [[Keizer Karel V|Karel V]] en Frans I van Frankryk blêef mo deurn. De paus a twi meugelikeedn, ofwel neutroal bluuvn ofwel partye kiezn. Doaby was de katholieke kerke slicht gezien deur de luthersche ipstandeliengn. De luthersche lêer breiddeg’ em styf uut in Duutsland, woa da de paus ounmeugelik neutroal teegn kost bluuvn.

’n Ander probleem was [[Hendrik VIII van Iengeland]], die Clemens VII in serieuze probleemn brocht deur te willn schêen van Catharina van Aragon vo te kunn trouwn met Anna Boleyn. Je dreigde met e schisma, e scheurienge van d'Iengelsche Kerke, ot de paus nie zou toegeevn.

Clemens’ boundgenôotschappn wisseldn gedeurig en wierdn bepoald deur de eisn van ’t moment. Deur die wisseliengn ist ’n d’r in gesloagd van de macht van de [[Medici]] enorm te vergrôotn. 

Deur ’t verbound me Karel V kost ’n de Medicidynastie ip den trôon van Firenze oudn. Deur em zyn de vroegere signori erfelikke ertoogn gewordn. En z’n verbound me Frans I gebruukteg’t ie vo den trouw van zyn nichtje [[Catharina de’ Medici]] t’arrangeern me Frans I ’s twidde zeune Hendrik, die loater keunink van Frankryk wierd.

==Zyn jeugd==
Giulio was ’n ounwettige zeune van [[Giuliano di Piero de' Medici|Giuliano de' Medici]] en z’n maîtresse Fioretta Gorini. Achter de môord ip z’n voader deur ‘t [[Pazzi-komplot]], e moand achter dat ’n geboorn was, wierd ‘n  g’adopteerd deur z’n nounkel [[Lorenzo de' Medici|Lorenzo il Magnifico]] en je wierd tegoare me z’n kozyns [[Piero di Lorenzo de' Medici|Piero]], [[Paus Leo X|Giovanni]] en [[Giuliano di Lorenzo de' Medici|Giuliano]] ipgebrocht.

O Giovanni paus Leo X was, wildeg’t ie Giulio, die e buutngeweun scherp verstand aad, geirn dichte by em oudn ols roadgever en ip 23 september 1513 benoemdeg’t ie em tout kardinoal en e joar loater tout aartsbisschop van Firenze. Je liet Giulio ôok ols wettige zeune erkenn me getuugnverkloariengn da z’n moeder kort vo z’n geboorte in ’t stille getrouwd zou gewist zyn me z’n voader.

Vô dat Giulio kardinoal was aad ’n e korte reloasje met e bediende in ’t Medicipaleis, woamee dat ’n e zeune aad, [[Alessandro de' Medici|Alessandro]], bygenoamd ''il Moro'' omdat ‘n e môorse moeder aad. Da most stille g’oudn wordn en Alessandro wierd ipgebrocht in ’t Palazzo Medici, officieel ols de zeune van [[Lorenzo II de' Medici|Lorenzo II]], tegoare me Lorenzo ’s dochter [[Catharina de' Medici|Catharina]] en [[Ippolito de' Medici]], de zeune van [[Giuliano di Lorenzo de' Medici|Giuliano, ertog van Nemours]]. 

O Lorenzo II stierf in 1519, volgde Giulio em ip ols regeerder van Firenze, mor in 1523 dêed ’n ofstand van z’n functie vo tout paus Clemens VII verkoozn te wordn. Je stelde Ippolito de’ Medici an vor em ip te volgn en liet em begeleidn deur kardinoal Passerini, omdat ’n nog styf jounk was.

==Paus Clemens VII==
[[Ofbeeldienge:C o a Papas Medicis.svg|thumb|120px|’t Woapn van de Medici-pausn]]
Achter den dôod van z’n kozyn [[paus Leo X]] in december 1521, wast ’n in ’t concloaf ol gezien gewist ols êen van de favoriete kandidoatn vo verkoozn te wordn tout paus, mor uuteindelik wierd ’t den Ollander Adrianus VI, die paus was van januoari 1522 tout 14 september 1523. ’t Volgnd concloaf luktege ’t wel vo Giulio. Ip 19 november 1523 wierd ’n Paus Clemens VII.

Clemens’ politiek varieerde volgns de situoasje en wierd gekenmerkt deur d’oorloogn tusschn Karel V en Frans I van Frankryk. O Karel V te machtig wierd,  liept ’n over no Frans I vor e teegnwicht te vormn. Mo Frankryk verloor in de [[Slag by Pavia (1525)]] en ze paktn  Frans I gevangn. Clemens blêef Frankryk steunn en Keizer Karel krêeg genoeg van ’t overloopn van de paus. Vor em vo zyn latste verboundsbreuke te straffn,  kwamt ’n of met e leger van surtout Duutsche en Spoansche soldoatn vor Itoalië binn te volln. Vo ze goed ip te stookn aad ’n ze verschillige moandn gin soldye betoald, wa dat uutliep ip de [[Plunderienge van Rome]], die begost ip 6 meie 1527.

[[Ofbeeldienge:Castel Sant'Angelo.jpg|thumb|250px|Castel Sant' Angelo]]
Paus Clemens vluchtte no de ''Castel Sant’ Angelo'' of Iengelburcht, mo z’ieldn em doa zeevn moandn vaste. Deur ’t veister zagt ’n Rome brandn en de roazende soldoatn de stad vernieln. Ip 8 december kost ’n vluchtn, verklid in e bedeloare.
Je slôot nu e verbound me Hendrik VIII van Iengeland, die oopte dat de paus em doadeure de toestemmienge zou geevn vo te schêen. Frankryk, Venetië, Genua en Firenze slootn under an by da verbound.

==Zyn board==
[[Ofbeeldienge:Clement VII. Sebastiano del Piombo. c.1531..jpg|thumb|left|Paus Clemens VII me board, achter de plunderienge van Rome, round 1531]]
Binst dat ‘n ‘n olf joar vaste zat in 1527, liet Clemens VII zyn board groein ols têekn van rouwe vo de plunderienge van Rome. Da was sedert de 13e êeuwe teegn de katholieke wet, ’t canoniek recht, die vôorn schrêef dan de gêestelikkn mostn geschoorn zyn. Mo [[paus Julius II]] aad ôok ol zyn board loatn groein, te zien ip zyn portret deur [[Rafaël]]. 

Julius liet z’n board stoan van 27 juni 1511 tout moarte 1512, ols têekn van rouwe vo ’t verlies van de stad Bologna deur de Kerkelikke Stoat. Je was doamee den êestn paus sedert den oudeid die e board droeg. Je schoor em wel were of achter neegn moandn en zyn ipvolgers woarn ollemolle were geschoorn.

’t Verschil me Clemens VII was dat ‘n zyn board liet stoan tout an zyn dôod en achter em lietn drieëntwientig ipvolgers under board stoan, van Paus Paulus III tout en met paus Innocentius XII, die stierf in 1700. Clemens VII was azo, zounder dat ‘n ’t zelve wist, e mode begost die mêer of ’n êeuwe deurde.


== Achter de plunderienge van Rome ==
Achter de [[plunderienge van Rome]] in 1527, deur de troepn van Karel V, profiteerdn de Florentynn van de chaos in [[Itoalië]], vo de republiek were in te voern en de Medici mostn vluchtn. 
In Firenze peisdegn ze da de paus de steun van de keizer vo goed kwyt was, mo ze slootn toch were vrede. In juni 1529 reisde Clemens no Barcelona vor in ‘t stille besprekiengn t’en me Karel V. Clemens kost em overtuugn vor ’n ende te moakn an de republiek Firenze en de Medici were an te stelln. Nog ’n overêenkomste was da de keizer z’n dochter [[Margaretha van Parma]], die ton nog e klêen meisje was, zou loatn trouwn me Clemens’ zeune Alessandro. Ols wederdienst beloofde Clemens dat ’n Karel zou krôonn tout keizer.

Ip 25 oktober 1529 reisde de paus no Bologna vo Karel V te krôonn.  De krônienge gebeurde ip 24 februoari 1530. Keizer Karel dreigde da de paus zyn verbound me Hendrik VIII van Iengeland most ipzeggn en dat 'n em gin toestemmienge mocht geevn vo te schêen van Catharina van Aragon, die de tante was van de keizer. Je wist ton nog nie da Clemens in ’t stille ‘n overêenkomste geslootn aad me Frans I, vo Catharina de’ Medici te loatn trouwn met Hendrik, de zeune van Frans I.

Clemens begost nu werk te moakn vo z’n eign zeune Allessandro te loatn regeern over Firenze in plekke van Ippolito. Omdat Ippolito nie mi zou kunn regeern benoemde Clemens em, styf teegn z’n gouste, tout kardinoal en je zound em vor e politiekn ipdracht nor Ongareye. Je was nog mo juste vertrokkn ot de republiek ofgeschaft wierd. 

In 1530 benoemde Clemens z’n zeune Alessandro ols regeerder over Firenze en in 1531 wierd ’n deur Keizer Karel benoemd tout erfelikkn ertog van Firenze.

==Zyn dôod==
Ip 25 september 1534 stierf Clemens VII an e loungountstekienge. Twi moandn d’r vôorn aad ’n Hendrik VIII van Iengeland, die z’n vrouwe verstootn aad, nog g’excommuniceerd. Doadeure wierd de breuke me d’Iengelsche kerke e feit.

En e poar doagn vo z’n dôod gaf ‘n nog ipdracht an [[Michelangelo]] vo z’n ''Latste Ôordeel'' in de Sixtynsche kapelle.

J’is begroavn neffest Leo X in de basilieke Santa Maria sopra Minerva in Rome.

{{Commonscat|Clemens VII}}
[[categorie:De’ Medici|Clemens VII]]

[[bg:Климент VII]]
[[bs:Papa Klement VII]]
[[ca:Climent VII]]
[[cs:Klement VII.]]
[[da:Pave Clemens 7.]]
[[de:Clemens VII. (Papst)]]
[[en:Pope Clement VII]]
[[es:Clemente VII (Papa)]]
[[et:Clemens VII]]
[[fi:Klemens VII]]
[[fr:Clément VII (pape)]]
[[gl:Clemente VII, papa]]
[[he:קלמנס השביעי]]
[[hr:Klement VII.]]
[[hu:VII. Kelemen pápa]]
[[id:Paus Klemens VII]]
[[it:Papa Clemente VII]]
[[ja:クレメンス7世 (ローマ教皇)]]
[[jv:Paus Clemens VII]]
[[ko:교황 클레멘스 7세]]
[[la:Clemens VII (papa)]]
[[lt:Klemensas VII]]
[[mr:पोप क्लेमेंट सातवा]]
[[nl:Paus Clemens VII]]
[[nn:Pave Klemens VII]]
[[no:Klemens VII]]
[[pl:Klemens VII (papież)]]
[[pt:Papa Clemente VII]]
[[ro:Papa Clement al VII-lea]]
[[ru:Климент VII (папа римский)]]
[[sr:Папа Климент VII]]
[[sv:Clemens VII]]
[[sw:Papa Klementi VII]]
[[th:สมเด็จพระสันตะปาปาคลีเมนต์ที่ 7]]
[[tl:Clemente VII (Papa)]]
[[uk:Климент VII]]
[[vec:Papa Clemente VII]]
[[zh:克勉七世]]
