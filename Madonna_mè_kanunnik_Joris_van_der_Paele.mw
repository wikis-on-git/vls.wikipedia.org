[[Ofbeeldienge:Jan van Eyck 069.jpg|thumb| Madonna mè kanunnik Joris van der Paele. 1436. Jan van Eyck]]
De '''Madonna mè kanunnik Joris van der Paele''' is een schildery van [[Jan van Eyck]] uut de schole van de [[Vlamsche Primitievn]]. 't Werk angt in ‘t [[Groeningemuseum]] in [[Brugge]]. 

Joris van der Paele, kanunnik van de Sint-Donaaskerke in Brugge, liet ’t werk moakn. J'ad 't bestier van de kerke 'n flinke somme geschounkn vo joar in joar uut messn vor èm te loatn updroagn. 't Werk zoudt dichte by of boovn 't altoar g'angn èn. Ot 'n oungeveer vuvenviftig joar oud was round 1425, èt 'n em als ryke kanunnik up ruste gevestigd in Brugge (verzekers zyn geboortestad). 

Ie stierf in 1443.

==’t Werk== 
In ’n wit kooremde en mè z’n gebeednboek in z’n and is ’t lik dat de kanunnik een liturgische vieringe byweunt, moa up de platse van ’t altoar zit [[Maria]] met eur kind. Links en reks stoan d’r twè illign: bisschop Donatianus, de patroon van de kerke vo wien dat ‘t paneel bestemd was, en Joris, de beschermillign van de kanunnik. Donatianus droagt ’n processiekruus en een woagnwiel mè brandnde keirsn, attribuutn die noa z’n leevn verwyzn. Joris stelt de kanunnik an [[Jezus]] en Maria voorn binst dat ’n z’n elm ofdoet. Jezus oudt ‘n Indische peruche vaste. Die veugel kost zogezeid ‘Ave’ zeggn. D’r zit nog vele meer symboliek in ’t schildery. Donaas droagt ‘n blauwe koorkappe, Maria ’n rooë mantel, de kanunnik ’n wit kooremde en Joris een goudn arnas, de heraldische kleurn van Brugge. De gewoadn zyn magnifiek gemakt. De woapnuutrustinge blinkt en weerkatst zelfs olles van buutn ’t schildery en in ’t schild da Joris up z’n rugge droagt zie je dudelik de weerkatsinge van ’n groeptje menschn, mè van voorn verzekers Van Eyck zelve. 

De kanunnik stoat ‘r  oungelooflik realistisch up. Je ziet er nie vree gezound uut. Dokteurs kunn up basis van 't portet de diagnose stelln van de kwoaln van de 66-joarige pauselikke diplomoat. Jan van Eyck schilderdeg’ em meesterlik met 'n gezwolln slagoader up zn sloap, oarverlies by zyn ore, 'n gezwolln oorlelle en gezwolln andn. De diagnose is  temporale artritis. De maniere woarup da Van Eyck de symptoomn upgemerkt en weregegeevn èt grenst an de perfectie. 

Volgns 'n Latynse inscriptie vanounder an de lyste wierd ’t werk voltooid in 1436.

[[Categorie:Jan van Eyck]]

[[nl:Madonna met kanunnik Joris van der Paele]]
