'''After All''' is e [[metal|thrash-metalgroep]] uut 't [[Brugge|Brugsche]] die officieel bestoat sedert [[1990]]. In [[2008]] en ze voun 'n êeste kêe meugn speeln up [[Graspop Metal Meeting|Graspop]].

==Geschiedenisse==
De geschiedenisse van After All go were no 1987, toune an Dries Van Damme en Christophe Depree in ''Crap Society'' speeldn. Achter êentige veranderiengn in de line-up, an ze 't gedacht voun e nieuwe noame te zoeken en ze maktn der ''At Last'' van. E bitje loater kwaamn ze te weetn dat er nog e groep wos in de streke van Brugge die ezô noemde en ze veranderdn nunder noame were in 1990, nu in ''After All'', wuk da 't ebleevn is toet nu.

Nunder êeste uptreedn me nunder nieuwe noame wos in De Kelke in Brugge in oktober van 1990 en oungeveer e joar doarachter begustn ze an nunder êeste ploate (wel e mini), die in de zomer van 1992 zoudt uutkommn en die 'n titel ''Dusk'' adde.

In 1994 won After All 'n ''Rudd Rock Rally'' en muchtn ze speeln up da festival voun e man of 5000. 't Wos oundermêer doadeure dan ze ''Kloot Per W'' lêerdn kenn, e keirel die nem bezig ielde met ''Metalopolis'', e metalprogramma up Studio Brussel. Ezô kwaamn ze in contact me Donor Productions, die nunder êeste langspeelploate (''Wonder'' uut 1995) verdêelde. Deur die ploate muchtn ze 't vôorprogramma doen van ''Anathema'' en ''The Gathering'' en muchtn ze vou 'n êeste kêe buutn [[België]] speeln, in [[Olland]].

In 1997 brochtn ze e nieuwn CD uut, ''Transcendent'', die oek in [[Zwitserland]], [[Duutsland]] en [[Vrankryk]] verdêeld wos. Ezô muchtn ze 't vôorprogramma doen van ''Saxon'' en ''Voivod'' en bykan oek van ''Megadeth''. Da gienk nie deure en in te plekke muchtn ze in 'n AB in Brussel in 't vôorprogramma van ''Apocalyptica'' speeln. 

In 2000 kwam 't er e nieuwe CD uut, ''Dead Loss'', woadeure dan ze oundermêer up Eurorock muchtn speeln, e zomerfestival woa dan der mêer of 20 000 man up ofkwaamn. In 2003 kwam nundern vierde ploate uut, ''Mercury Rising'' en ze muchtn da joar tourn met ''Anthrax'', êen van de grotste en bekendste thrashmetalgroepn, en ''Overkill''.

In 2005 kwam 't er vuufdn CD uut (die oek in e specioale vinylversche uutkwaam) die ''The Vermin Breed'' noemde en woavôorn dan ze no [[Zweedn]] egoan zyn voun de mix. Ze woarn econtacteerd deur ''Agent Steel'' voun e tour deur ''Europa'' (België, Olland, Duutsland, Zwitserland, [[Italië]] en [[Slovenië]]). Twi joar loater brochtn ze me ''This Violent Decline'' nundern zesdn uut en die ploate laag ook in [[Canada]] en [[Australië]] in de rekkn. Ze dein weer en Europeeschn tour (met ''Agent Steel'' en ''Vicious Rumors''), ze speeldn oek in [[Spanje]], [[Grieknland]], [[Bulgarye]], [[Roemenië]], [[Servië]] en [[Ôostnryk]] (ol zyn ol die shows wel zounder After Alls vastn zanger Piet Focroul, mo me Peter Evrard, die wel tyd adde.

In 2008 muchtn ze uuteindelik up Graspop speeln, woa dan ze e goein show brochtn met de mêeste biendtekstn in 't [[West-Vlams]].

==Groepsleedn==

*Piet Focroult - zang
*Dries Van Damme - gitaar
*Christophe Depree - gitaar
*Erwin Casier - bas
*Kevin Strubbe - drums

==Discografie==

*Wonder (1995)
*Transcendent (1998)
*Dead Loss (2000)
*Mercury Rising (2003)
*The Vermin Breed (2005)
*This Violent Decline (2006)

==Externe koppelienge==
*[http://www.afterall.be After Alls officieel website]
*[http://www.youtube.com/afterallmetal YouTubebladzyde van After All]

[[Categorie:Metal]]

[[nl:After All]]
