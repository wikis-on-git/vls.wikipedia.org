{{plat|Mullebeeks}}
[[Ofbeeldienge:Carel van Mander.gif|thumb|Carel van Mander]]
'''Karel van Mander''' is ne skildre en skryvre die in mei [[1548]] in [[Mullebeke]] geboorn is uut goeie komof. Zyn grôotvoadre wos zelfs vertrouwensman van [[Karel de Goede]].

== Carrière == 
Y eit skole gelôopn in de Latynse skole van [[Tielt]] en loater in [[Gent]] wo dat y in de ljirre gienk by de skildre en dichtre [[Lucas d'Heer]] en loater in [[Kortryk]] by [[Pieter Vlerinck]]. 

Achter zyn studies kwamt y were noa Mullebeke woa dat y em toelei ip literaire zoak'n en woa dat y wok tonjiliptreed'ns gaf.

Gelyk ol de kunstenoars in dien tyde, trokt y noar [[Rome|Rôme]] om de odde Rominse culteure te gan bekyk'n. 't Wos immers vulip [[Renaissance]] en de Rominse kunstn kwoamn were in de belangstellienge. Y et doar gebleevn van [[1574]] tut [[1577]]. Achternoa et y em in [[Olland]] gan vestign want da wos ton in tyde de ipkommende economische regio van West-Europa. In [[Vloandern]] ging et ton minder goed met de godsdienstoorlogn en zô. Y is doar gebleevn tut an zyne dôod in 1606.

Y èt veel boanbrekend werk gedoan. Em èt et vô de êeste kêer angedurfd vô noakte minsn te skildren in de Loage Land'n. Y oat ondertussn wok e academie ipgericht en jin van zyn ljirliengn wos [[Frans Hals]].

Ip [[11 september]] [[1606]] is't y toamelyk onverwachts gestorvn en wier't y in de Odde Kerke van Amsterdam bygezet. Y liet zeevn joengens en e vrouwe achtre.

In Mullebeke kun je byvôorbeeld een stroate vind'n die achter em genoemd is. D'r stoat wok e beeld vô't gemjinte-uus en er angt wok e gedenkploate in de Mullebeekse Wetstroate.

== 't Schilder Boeck ==
't Bekendste dat y oes et achtergeloatn is zyn "Schilder Boeck". Doarin stoan d'r vele beskryviengen van Middeljiwse skilders. t'Is deur em da we nu nog zo vele weetn van onder andere [[Van Eyck]] en [[Breugel]]. In dien tyde wos da werk ol ip applaus ontoald. 't Wos trouwens 't êeste kunsttheoretische boek ôoit da boovn d'Alpn wos verskeen.

Van d'reste van zyn werk'n is 't er nie mjir zô vele overgebleevn: ol t'ôpe nog 28 skilderyn woavan 7 in Olland en moar jin in Belgie. Da latste is te ziene in de St. Moartenskerke van Kortryk en noemt "De marteldôod van de H. Catharina" uut 1582.

[[Categorie: West-Vlamsche kunstschilder|Van Mander Karel]]
[[Categorie: West-Vlamsche schryver|Van Mander Karel]]
[[Categorie: Mullebeke|Van Mander Karel]]
