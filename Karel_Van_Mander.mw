{{plat|Mullebeeks}}

[[Ofbeeldienge:Carel van Mander.gif|thumb|Carel van Mander]]


Karel van Mander is ne skildre en skrivre die in mei [[1548]] in [[Mullebeke]] geboorn is ut goeie komof. Zin grôotvoadre wos zelfs vertrouwensman van [[Karel de Goede]].

== Carrière == 

Ie eit skole gelôopn in de Latinse skole van [[Tielt]] en loater in [[Gent]] wo dat ie in de ljirre gienk bie de skildre en dichtre [[Lucas d'Heer]] en loater in [[Kortrik]] bie [[Pieter Vlerinck]]. 

Achter zin studies kwamt ie were noa Mullebeke woa dat ie em toelei ip literaire zoakn en wo dat ie wok tonjiliptreedns gaf.

Gelik ol de kunstenoars in dien tidde, trokt ie noar [[Rome|Rôome]] om de odde Rominse culteure te gan bekiekn. 't Wos immers vulip [[Renaissance]] en de Rominse kunstn kwoamn were in de belangstellienge. Ie et doar gebleevn van [[1574]] tut [[1577]]. Achternoa et ie em in [[Olland]] gan vestign want da wos ton in tidde de ipkommende economische regio van West-Europa. In [[Vloandern]] ging et ton minder goed met de godsdienstoorlogn en zôo. Ie is doar geblevn tut an zinne dôod in 1606.

Ie èt veel boanbrekend werk gedoan. Em èt et vôo de jiste kjir angedurfd vôo noakte minsn te skildren in de Loage Lan'n. Ie oat ondertusn wok e academie ipgericht en jin van zin ljirliengn wos [[Frans Hals]].

Ip [[11 september]] [[1606]] is't ie toamelik onverwachts gestorvn en wier't ie in de Odde Kerke van Amsterdam biegezet. Ie liet zeevn joengens en e vrouwe achtre.

In Mullebeke kun je bevôorbeeld een stroate vinden die achter em genoemd is. D'r stoat wok e beeld vôot gemjinte-us en er angt wok e gedenkploate in de Mullebeekse Wetstroate.


== 't Schilder Boeck ==

't Bekendste dat ie oes et achtergelatn is zin "Schilder Boeck". Doarin stoan d'r vele beskriviengen van Middeljiwse skilders. t'Is deur em da we nu nog zo vele weetn van onder andere [[Van Eyck]] en [[Breugel]]. In dien tidde wos da werk ol ip applaus ontoald. 't Wos trouwens 't jiste kunsttheoretische boek ôoit da boovn d'Alpn wos verskeen.

Van d'reste van zin werk'n is 't er nie mjir zôo vele overgebleevn: ol t'ôope nog 28 skilderien woavan 7 in Olland en moar jin in Belhie. Da latste is te ziene in de St. Moartenskerke van Kortrik en noemt "De marteldôod van de H. Catharina" ut 1582.

[[Categorie: Belgische kunstschilder|Van Mander Karel]]
[[Categorie: Vlamse schriver|Van Mander Karel]]
[[Categorie: Mullebeke|Van Mander Karel]]
