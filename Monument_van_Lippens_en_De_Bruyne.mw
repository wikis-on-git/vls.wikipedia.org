[[Ofbeeldienge:Debruyne-lippens.jpg|thumb|<center>Lippens en Debruyne zounder nêgerinne en kind]]
‘t '''Monument van Lippens en De Bruyne''', dat ip den dyk stoat in [[Blanknberge]], is ountworpn ter êre van de  Blanknbergsche sergeant [[Henri-August De Bruyne]] en z’n vriend lutenant [[Jozef Lippens]] uut [[Brussel]]. By een ipstand in Kasongo (Belgisch Congo) wierdn ze in december [[1892]] tegoare gruwelik vermôord deur sultan Sefoe.
==Guillaume Charlier==
Een Brussels comitee van oud-kolonioaln besliste  in 1897 van een standbeeld ip te richtn ter êre van de twi Congo-heldn. De keuze viel ip Blanknberge de geboorteplekke van De Bruyne. Ze vroegn vor een project te moakn an de gekende Brusselse beeldouwer [[Guillaume Charlier]], een trouwe verlofganger in Blanknberge. ’t Resultoat was een standbeeld van Lippens en De Bruyne met een Belgische vlagge die vastegeklampt wordt deur een blôte nêgerinne met eur kind. 
==Oopnboare zeednschennisse==
’t Project viel in de smoake van ’t comitee van oud-kolonioaln moa nie van ’t katholieke gemêentebestier van Blanknberge die 't oopnboare zeednschennisse vound. In 1900 wierd ’t beeld ingehuldigd moa zounder de blôte nêgerinne die terechte kwam in een magazyn… Eftig protest van beeldouwer Charlier ielp nie.

’t Monument kostte 50.000 fr. De stoat betoalde 10.000 fr en ’t zelfste bedrag wierd geschounkn deur de keunienk.
==Êeste weireldoorloge==
Binst den [[Êestn Weireldoorloge]] wierdn de bronzn beeldn deur de [[Duutsland|Duutschers]] weggepakt. ’t Brons wierd gesmoltn vo kanongs van te moakn. 

Achter den oorloge vroeg Blanknberge de gietvorme van de beeldn an beeldouwer Charlier. Je gaf z’n toestemmienge ip één vôorwoarde en da was dat ’t project hêlegans zoudt uutgevoerd wordn, dus met blôte nêgerinne en kind. En met de liberoale partye ton an ’t bewind wierd er een mêerdereid gevoundn die akkôord was.
==Were ip under plekke==
In 1923 stoundn Lippens en De Bruyne were ip under plekke nu met nêgerinne en kind. 

Charlier was zo content dat ’n als dank ’t monument “Moedersmart” an de stad Blanknberge schounk da nu ip ’t kerkof stoat.

Sedert 20 moarte 1980 is ’t monument van Lippens en De Bruyne beschermd erfgoed. (afd. Monumentn en Landschappn).
[[Categorie:Blanknberge]]
