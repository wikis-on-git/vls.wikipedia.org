{{plat|Noordelik West-Vlams}}
[[Ofbeeldienge:Alpaka 7.jpg|left|thumb|left|300px|Twee alpaca's]]
Den alpaca is een soorte [[lamma]] die vorenkomt in bergen van den [[Andes]] in [[Zuud-Amerika]]. Den alpaca is lid van de [[kemel]] familie en is nauwe verwant an de beter gekende [[lamma]].

=Uterlike kenmerk'n=
Den alpaca is een stik klinder of de [[lamma]]. Ze zien olletwee olve wilde getemde beesten die familie zien van de wilde [[guanaco]]. D'r zien menschen die zeggen dat een alpaca een kruuschinge zoe zien tusschen een [[lamma]] en een [[vikoenja]].

Alpaca’s en klene koptjes, een gespleten bovenlippe en grote puntoren. Under lichaam is slank en z'en een lange nekke. Z'en lange benen en een korte steirt. Den alpaca bestoat in tweeëntwientieg verschillende kaleuren van vel lik zwart, griesd, wit, bruun voe der moa een poar te nomeren. Ze wegen oengeveer tusschen de vuvenviftig en vuventsestig kielo. Ip under schoern zien ze tusschn de tnegentig en oenderdenvuuf santimeter oge binst dat de lengt van under lief tusschn de meter twientig en de twi meter viftiene is.

=Alpaca's in de geschiedenisse=
't Oedste overbluufsel van die gewaldige beesten datirt van oengeveer duust joar vô de grote [[pyramide]] in [[Gizeh]]. D'edele [[Inca]]'s dimmonstrirden under riekdom mè taantal alpaca’s dan ze aan en dur under schoane kostuumen in alpaca wulle. De commersie in alpaca wulle, onegevir twiduust joar achter danze de groate pieramieden, creëerde een bloeienden economie in [[Peru]]. Die gewaldige beesten zorgdegen duuzende joaren voe voorspoed en riekdomme voe under [[Inca]] boazetjies, toe dan in de zeventiensten eeuwe de [[Spanje|Spanjoars]] den boel kwamen bezetten.

D'Inca's zochten beschermienge tegen de Spanjoars in de bergen van den [[Andes]]. Tewielle pakten ze een poar van under wèèrdevulle beest'n mee. Aan ze da niet moet'n doen woaren der nu verzekers gin alpaca’s overe.

=Onderhoed en voortplantienge=
Die beesten zien gemakkelik t' oed'n. Ter ziender die under persoonlikeid omschrieven ols warme, vriendelik en zochte van oard. De sarme van die misterieuze beest'n was een goed bewoard secreet, moa nie voe een poar menschen die 't vorrecht aan voe zo’n schat te en. Een alpaca leeft viftiene toe vuventwientig joar, ter zien uutzoenderingen van dertig joar. De vrouwelikke beest'n zien vruchtboar toe an under zestien joar. In den Andes is 't dek siezoen van ogustus toe siptember. Den alpaca kriegt oengevir olle aalf moanden een [[kria]] (joeng) da bie de geborte zeven toe negen kielo weegt.

=Weunomgevienge=
Alpaca’s zien kuddebeesten die in 't wild leven ip een oogte van viere à vuufduust meter. Den alpaca eet een dikke veste voe 't koede klimoat van den Andes te kannen overleven. Z’n lange nekke is uutermoate geschikt voe belagers ip te spoaren tusschen de rotsige kanten van den berg. Den alpaca is een [[erbivoar]]. Z' eet'n gas, kruud'n, struukstjes en bomen. Deur specioale magesopp'n ka de beeste toe tviftig percent meer voedingsstoffoasie ippakk'n of een schaap, woardeure dat et beter kad overleevn ip een magere wee. In 't wild is een alpaca de prooie van [[poema’s]], [[luipeird]]'n en andere [[vleeseters]].

Deur den invasie van de Spoansche [[conquistadores]] was den alpaca oast uutgestorven in [[Zuud-Amerika]]. Den dag van vandage leven der were zo’n drieënolf miljoen beest'n in 't wilde.

[[Categorie:Beeste]]
