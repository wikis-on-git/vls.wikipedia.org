[[België]] es stoatkundig geëvolueerd van en [[unitair land]] noa ne [[federoaln stoat]]. Dienen overgank gebeurde geleidelik (evolutie, gin revolutie). De '''stoatservorminge''' goat over de stappn die gezet èn gewist voor et land tout ne federoaln stoat omme te vormn.

==1963: Vastlegginge toalgrenze==
[[Ofbeeldienge:Language border (Belgium and France)-nl.svg|thumb|De toalgrenze]]
Lik in veel van de vroegere grensgebiedn van et [[Romeinsche Ryk]] lopt d'r ook in België e toalgrenze die e [[Romoansche toaln|Romoansche toale]] (et [[Frans]], zudelik) schidt van e niet-Romoansche toale (et [[Germoansche toaln|Germoansche]] [[Nederlands]], noordelik).

't Es moar in [[1963]] da de [[toalgrenze]] officieel vastegeleid èt gewist. Da resulteerde in vier officiële '''toalgebiedn''':
*et Nederlandstoalige gebied
*et Franstoalige gebied
*et Duutstoalige gebied
*et tweetoalig gebied Brussel-Oofstee (Nederlands en Frans)

De officiële toalgrenze èt gestemd en goedgekeurd gewist in et [[Parlement]] up [[31 oktober]] [[1962]]. Da wos moa meugelik deurda de Franstoalige socialistn en christn-democroatn verdeeld èn gestemd, binst da de Vlamsche partyen bykan uniform voor èn gestemd.

Die vastlegginge èt verschillige gevolgn g'ed, lik d'ertekeninge van provinciegrenzn en d'ofschaffinge van de tienjoarige toalntellingn.

==1970: D'eeste stoatservorminge==
In [[1970]] èn de '''cultuurgemeenschappn''' upgericht gewist. Under bevoegdeedn woarn:
*cultuur
*beperkte deeln van et ounderwys
*bepekrte deeln van de toalwetgevinge

De '''cultuurroadn''' kreegn wetgevende bevoegdeedn via decreetn. Die decreetn woarn uutgevoerd deur drie minsters van cultuur in de nog nationoale regeringe, één per toalgroep.

Die autonomie up et vlak van toal en cultuur wos e vroage van de [[Vloandern|Vloamingn]]. De [[Wallonië|Woaln]] oe 'n andern kant woarn vroagende party vo meer socioal-economische bevoegdeedn. Vo under gerust te stelln, èn de '''gewestn''' in de [[Groundwet]] upgenoomn gewist, moar zounder dat under bevoegdeedn woarn geregeld.

==1980: De twidde stoatservorminge==
De belangrykste verweeznlikkingn van de twidde stoatservorminge van [[1980]] woarn
*d'omvorminge van de cultuurgemeenschappn tot vulweirdige deelstoatn: de '''Vlamsche, Fransche''' en '''Duutsche gemeenschap'''
:Uutbreidinge van under bevoegdeedn mè gezoundeidszorg, jeugdbeleid en sport.
*d'uprichtinge van twee gewestn, et '''Vlamsche gewest''' en et '''Woalsche gewest'''
:Bevoegdeedn: economie, werkgeleegneid, ruumtelikke ordeninge, leefmilieu, uusvestinge.
*uprichtinge van et '''Arbitrage-of'''
:Bevoegdeedn: uplossn van conflictn tusschn de deelstoatn.

De gemeenschappn kreegn ook en '''executieve''', da wos en eigen regeringe die los stound van de nationoale regeringe.

Die twidde stoatservorminge es d'r gekommn achter da in [[1977]] de [[CVP]] - de party van premier [[Leo Tindemans]] nota bene - et lang ounderandelde [[Egmontpact]] ofgeschootn èt, mè de vol van de regeringe tout gevolg. Dat Egmontpact gounk over ne pak moatregeln die 't land noar ne federoaln stoat moeste ervormn. Oundertusschn (2008) zyn de meeste van die doelstellingn gerealiseerd.

==1988-1989: De derde stoatservorminge==
*de Vlamsche en Fransche gemeenschappn kommn volledig bevoegd vo 't ounderwys
*uprichtinge van e derde gewest, et '''Brussels Oofdstedelik Gewest''', mè grote bescherminge van de Vloamingn die in Brussel weunn
:De bescherminge van de Vlamsche Brusseloars es styf belangryk vo 't politiek evenwicht in heel België, want et stoat tegenover de bescherminge van de Franstoalige mindereid up Belgische federoal vlak.
*uutbreidinge van de bevoegdeedn van et Arbitrage-of

==1993: De vierde stoatservorminge (et Sint-Michielsakkoord)==
De Sint-Michielsakkoordn woarn et sluutstik da van België nen echtn federoaln stoat èt gemakt.
*rechtstreekse verkiezinge van de parlementn van de gemeenschappn en gewestn
*uutbreidinge van de bevoegdeedn van gemeenschappn en gewestn
:Vanof nu meugen ze zynder internationoale verdroagn ofsluutn.
*splitsinge van d'oude provinsje Broabant in [[Vlams-Broabant]] en [[Woals-Broabant]]
*de groddere deelstoatn krygn constitutieve autonomie
:Vanof nu meugen ze zynder zelve under instellingn gedeeltelik regeln (byv. et regeln van verkiezingn, de vrye keuze van soamenstellinge en werkinge van parlement en regeringe) Da wilt ook zeggn da die deelstoatn nen eigen groundwet meugn upstelln.

==2001-2003: De vuufde stoatservorminge (et Lambermont-akkoord)==
*uutbreidinge van de bevoegdeedn van de gewestn mè buutnlandschn andel, landbouw, administratief toezicht up provinsjn en gemeentn
*gemeenschappn en gewestn krygn meer federoal geld en fiscoale bevoegdeedn
*omvorminge van et Arbitrage-of tout e vulweirdig '''Groundwettelik Of'''

==2008: Noar e zesde stoatservorminge?==
Up 10 juni 2007 èt et kartel van [[CD&V]] en [[N-VA]] de federoale verkiezingn gewounn achter dan ze e grote stoatservorminge addn beloofd, inclusief de splitsinge van et kiesarroundissement '''Brussel-Halle-Vilvoorde''' da by de Franstoaligen styf gevoelig ligt.

Da wos et begun van de grotste politieke crisis die België èt mègemakt. Achter zes moandn regeringsounderandelingn en twee mislukte formoatiepogingn ounder formateur [[Yves Leterme]], es et voor olleman dudelik da Vloamingn en Woaln e heel ander gedacht èn over de toekomst van België. Vloamingn willn de federoale stoat vodder defederaliseern tout en echte '''confederoatie''' (ne lossn stoatnbound), binst da de Franstoaligen voorstander zyn van e sterk federoal België. Et absolute dieptepunt wos up 7 november 2007. De Vloamingn èn toun en oungeschreevn ofsproake geschoundn, en z'èn under numerieke meerdereid in et federoale parlement gebruukt vo de splitsinge van Brussel-Halle-Vilvoorde goed te keurn, styf tegen de goestinge van de Woaln.

Eind december 2007 èt keunink [[Albert II van België|Albert II]] an [[Guy Verhofstadt]], nog osan premier van de lopende regeringe, gevroagd vo en interim-regeringe te vormn die teegn 't ende van moarte 2008 e nieuwe stoatservorminge moe prepareern.

[[Categorie:Polletiek in België]]

[[en:State reform in Belgium]]
[[eo:Ŝtata reformo (Belgio)]]
[[nl:Staatshervorming (België)]]
