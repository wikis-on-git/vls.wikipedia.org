[[België]] es stoatkundig geëvolueerd van en [[unitair land]] noa ne [[federoaln stoat]]. Dienen overgank gebeurde geleidelik (evolutie, gin revolutie). De '''stoatservormienge''' goat over de stappn die gezet èn gewist vo 't land t'ervormn tout nen federoaln stoat.

==Overzicht ervormiengn instelliengn==
{| {{prettytable}}
! Foaze !! Periode !! Instelliengn !! Wetgevend !! Uutvoerend !! Rechterlik
|-
|1
|1970
|Cultuurgemeenschappn
|Cultuurroadn
|Nationoale ministers van cultuur
|
|-
|2
|1980
|Vlamsche Gemeenschap, Fransche Gemeenschap, Duutstoalige Gemeenschap, Vlams Gewest, Woals Gewest
|Belgische parlementairn van eigen toalgroep
|Executievn
|Arbitrage-of
|-
|3
|1988-1989
|Brussels Oofdstedelik Gewest
|Meer bevoegdeedn
|
|Meer bevoegdeedn
|-
|4
|1993
|
|Meer bevoegdeedn, rechtstreekse verkiezienge deelstoatparlementn (ofschaffienge dubbelmandoat Belgische parlementairn)
|Deelstoatregeriengn (i.p.v. executievn)
|
|-
|5
|2001
|
|Meer bevoegdeedn
|
|Groundwettelik Of (i.p.v. Arbitrage-of)
|}

==1963: Vastleggienge toalgrenze==
[[Ofbeeldienge:Language border (Belgium and France)-nl.svg|thumb|350px|De toalgrenze]]
Lik in veel van de vroegere grensgebiedn van et [[Romeinsche Ryk]] lopt d'r ook in België e toalgrenze die e [[Romoansche toaln|Romoansche toale]] (et [[Frans]], zudelik) schidt van e niet-Romoansche toale (et [[Germoansche toaln|Germoansche]] [[Nederlands]], noordelik).

't Es moar in [[1963]] da de [[toalgrenze]] officieel vastegeleid èt gewist. Da resulteerde in vier officiële '''toalgebiedn''':
*et Nederlandstoalige gebied
*et Franstoalige gebied
*et Duutstoalige gebied
*et tweetoalig gebied Brussel-Oofstee (Nederlands en Frans)

De officiële toalgrenze èt gestemd en goedgekeurd gewist in et [[Parlement]] up [[31 oktober]] [[1962]]. Da wos moa meugelik deurda de Franstoalige socialistn en christn-democroatn verdeeld èn gestemd, binst da de Vloamiengn bykan uniform voor èn gestemd.

Die vastleggienge èt verschillige gevolgn g'ed, lik d'ertekenienge van provinciegrenzn en d'ofschaffienge van de tienjoarige toalntelliengn.

==1970: D'eeste stoatservormienge==
In [[1970]] èn de '''cultuurgemeenschappn''' upgericht gewist. Under bevoegdeedn woarn:
*cultuur
*beperkte deeln van et ounderwys
*bepekrte deeln van de toalwetgevienge

De '''cultuurroadn''' kreegn wetgevende bevoegdeedn via decreetn. Die decreetn woarn uutgevoerd deur drie minsters van cultuur in de nog nationoale regerienge, één per toalgroep.

Die autonomie up et vlak van toal en cultuur wos e vroage van de [[Vloandern|Vloamiengn]]. De [[Wallonië|Woaln]] oe 'n andern kant woarn vroagende party vo meer socioal-economische bevoegdeedn. Vo under gerust te stelln, èn de '''gewestn''' in de [[Groundwet]] upgenoomn gewist, moar zounder dat under bevoegdeedn woarn geregeld.

==1980: De twidde stoatservormienge==
De belangrykste verweeznlikkiengn van de twidde stoatservormienge van [[1980]] woarn
*d'omvormienge van de cultuurgemeenschappn tot vulweirdige deelstoatn: de '''Vlamsche, Fransche''' en '''Duutstoalige Gemeenschap'''
:Uutbreidienge van under bevoegdeedn mè gezoundeidszorg, jeugdbeleid en sport.
*d'uprichtienge van twee gewestn, et '''Vlamsche Gewest''' en et '''Woalsche Gewest'''
:Bevoegdeedn: economie, werkgeleegneid, ruumtelikke ordenienge, leefmilieu, uusvestienge.
*uprichtienge van et '''Arbitrage-of'''
:Bevoegdeedn: uplossn van conflictn tusschn de deelstoatn.

De gemeenschappn en gewestn kreegn ook en '''executieve''', da wos under eigen regerienge die los stound van de nationoale regerienge.

Die twidde stoatservormienge es d'r gekommn achter da in [[1977]] de [[CVP]] - de party van premier [[Leo Tindemans]] nota bene - et lang ounderandelde [[Egmontpact]] ofgeschootn èt, mè de vol van de regerienge tout gevolg. Dat Egmontpact gounk over ne pak moatregeln die 't land noar ne federoaln stoat moeste ervormn. Oundertusschn (2008) zyn de meeste van die doelstelliengn gerealiseerd.

==1988-1989: De derde stoatservormienge==
*de Vlamsche Gemeenschap en Fransche Gemeenschap kommn volledig bevoegd vo 't ounderwys
*uprichtienge van e derde gewest, et '''Brussels Oofdstedelik Gewest''', mè grote beschermienge van de Vloamiengn die in Brussel weunn
:De beschermienge van de Vlamsche Brusseloars es styf belangryk vo 't politiek evenwicht in heel België, want et stoat tegenover de beschermienge van de Franstoalige mindereid up et Belgische federoal niveau.
*uutbreidienge van de bevoegdeedn van et Arbitrage-of

==1993: De vierde stoatservormienge (et Sint-Michielsakkoord)==
De Sint-Michielsakkoordn woarn et sluutstik da van België nen echtn federoaln stoat èt gemakt.
*rechtstreekse verkiezienge van de parlementn van de gemeenschappn en gewestn
*uutbreidienge van de bevoegdeedn van gemeenschappn en gewestn
:Vanof nu meugen ze zynder internationoale verdroagn ofsluutn.
*splitsienge van d'oude provinsje Broabant in [[Vlams-Broabant]] en [[Woals-Broabant]]
*de groddere deelstoatn krygn constitutieve autonomie
:Vanof nu meugen ze zynder zelve under instelliengn gedeeltelik regeln (byv. et regeln van verkieziengn, de vrye keuze van soamenstellienge en werkienge van parlement en regerienge) Da wilt ook zeggn da die deelstoatn nen eigen groundwet meugn upstelln.

==2001: De vuufde stoatservormienge (et Lambermont-akkoord)==
*nieuwe bevoegdeedn vo de gewestn
:uutgebreid mè buutnlandschn andel, landbouw, administratief toezicht up provinsjn en gemeentn
*gemeenschappn en gewestn krygn meer federoal geld en fiscoale bevoegdeedn
*omvormienge van et Arbitrage-of tout e vulweirdig '''Groundwettelik Of'''

Die stoatservormienge wos surtout gevroagd deur de Vloamiengn. Et vele geld da de deelstoatn deur d'ervormienge toegeschoovn kreegn wos den belangrykstn reedn voewuk da de Franstoaligen toch d'akkoord zyn gegoane. De financieeln toestand van et Franstoalig ounderwys wos up da moment ronduut belabberd.

==2008: Noar e zesde stoatservormienge?==
Up 10 juni 2007 èt et kartel van [[CD&V]] en [[N-VA]] de federoale verkieziengn gewounn achter dan ze e grote stoatservormienge addn beloofd, inclusief de splitsienge van et kiesarroundissement '''Brussel-Halle-Vilvoorde''' da by de Franstoaligen styf gevoelig ligt.

Da wos et begun van de grotste politieke crisis die België èt mègemakt. Achter zes moandn regeriengsounderandeliengn en twee mislukte formoatiepogiengn ounder formateur [[Yves Leterme]], es et voor olleman dudelik da Vloamiengn en Franstoaligen e heel ander gedacht èn over de toekomst van België. Vloamiengn willn de federoale stoat vodder defederaliseern tout en echte '''confederoatie''' (ne lossn stoatnbound), binst da de Franstoaligen voorstander zyn van e sterk federoal België. Et absolute dieptepunt wos up 7 november 2007. De Vloamiengn èn toun en oungeschreevn ofsproake geschoundn, en z'èn under numerieke meerdereid in et federoale parlement gebruukt vo de splitsienge van Brussel-Halle-Vilvoorde goed te keurn, styf tegen de goestienge van de Woaln.

't Endn december 2007 èt keunienk [[Albert II van België|Albert II]] an [[Guy Verhofstadt]], die toun nog osan premier van de lopende regerienge wos, gevroagd vo en interim-regerienge te vormn die teegn 't ende van moarte 2008 e nieuwe stoatservormienge moe prepareern.

[[Categorie:Polletiek in België]]

[[en:State reform in Belgium]]
[[eo:Ŝtata reformo (Belgio)]]
[[fr:Fédéralisme belge]]
[[nl:Staatshervorming (België)]]
