Poten kappen (Nederlans: klauwverzorging, Ingels: hoof trimming) is 't doen van onderhoed an de poten van surtoe melkkoeien. Ook [[vette beesten]], [[schapen]] en [[geêtn]] worn under poten gekapt. Ook voe pern wordt da gedaan, mo ze spreken tonne van [[hoefverzorginge]]. 

==Hoogproductieve koeien==
't Zien surtoe d'hoogproductieve [[melkkoeien]] die regelmatig moeten gekapt worn. De Vlamse koeiboeren die e bitje voe de voruut zien doen 't ene keer per jaar voor al under koeien, mo lik d'Amerikaanders doen 't zelfs twee keers per jaar voor al under koeien. In [[Amerika]] doen ze 't meer omdat under [[voeiers]] meer [[eiwit]] bevatten. Da's surtoe deur da ze adaar meer [[luzerne]] geven. Meer eiwit in de voedinge resulteert in e rappere hoorngroei, wodeure da ze zoen begun manken a je die klauwen nie onderhoedt. In praktiek worn mo zuste d'achterpoten gekapt. An de voorpoten zien der in Vlaandern nie veel gin problemen. Da komt omdat 't meeste gewicht van een melkkoe ip eur achterste poten komt, en hoe hoger de druk ip e klauwe, hoe rapper dat em groeit, en dus in vele gevallen begunt scheef te groeien. 

==Langleefbaarheid & Koeiewelzien==
Met andere woorn, poten kappen is een werksje die de langleefbaarheid en 't dierewelzien van je koeien in hoge mate verbetert. 

==Infecties van de klauwe==
Met poten kappen kun der infecties van de hoorn genezen worn. De voornaamste bacteriële infecties zien [[stinkpoot]] en [[mortellaro]]. Die bacteriële infecties gaan de boeren meestal ook proberen kwiet te geraken deur de koeien regelmatig een voetbad te geven. De koeien kun a ze uut de [[melkstand]] der deure lopen. In da voetbad staat er ongeveer 15 cm water met daarin een aantal ontsmettende producten. 

==Bevangenheid==
Nog een ander affairen da ze met poten kappen kun iplossen is de zogenaamde "zokke", [[bevangenheid]],een klauwe die ontwikkelt lik een slobberende zokke in te plekke van een schone normale koeieklauwe. Da's een probleem da koeien soms ne keer en achter 't kalven. 

==Krieken==
Een krieke kun je vergelieken met een blare ip je voeten. A je nieuwe schoen et kun je da wel ne keer en. Koeien kun bevoorbeeld een blare kriegen deur ip een keitje te lopen. 

==Hoe wordt da gedaan ?==
De koeien gaan in e [[travallie]]. Ze doen dadde e bitje lik da'm wieder no den [[tantist]] gaan, met tegengoeste, mo ze zien wel content a ze 't get en. In de travallie zet je ze vaste da ze nie kun weg lopen of stampen no de [[potekapper]], en ook da ze zelve nie zoen kun omme vallen. A da gebeurt is trek je met een katrolle enen achterpoot omhoge toe ter hogte van je knien. In een eerste stap kuus je de te onderoen poot af. Da wordt meestal gedaan met [[schavelinge]]. Ton wordt de poot vlak gezet. Da wil zeggen da je zorgt lik voor e schoë da de klauwe an eurnen onderkant helegans vlak is, dat de koe eurne poot nie meer scheef zoe staan. Ton wordt 't model gekapt. Da wil zeggen dat tussen de twee klauwen van de poot een model worn gesneen zuste lik de binnekant van je schoen. In een latste fase worn de foutjes weg gewerkt. Met foutjes bedoelen we onder meer lidtekens van krieken en pleksjes van stinkvoet en andere concrete probleemtjes. 

==Wo kun je da leren?==
Vele boeren leren dadde in de [[landbouwschole]]. Ook de boereverenigingen geven daar cursussen van.

==Meer informatie==
GRONDMAN,W., et al., Beslissen van kalf tot koe, uutgegeven NRS BV, Arnhem, 2006. ISBN-10: 90-810966-3 - www.vrv.be/algemeen/publicaties
