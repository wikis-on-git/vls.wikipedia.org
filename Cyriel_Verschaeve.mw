'''Cyriel Verschaeve''' wer geboren up 30 april 1874 in [[Ardôoie]].  Voa zun middelboare gienkt ie no ’t Klèèn Seminarie in [[Roeseloare]] wodat ie in contact kwamt met de katholieke Vlamse studentenbewegienge en met ’t gedachtengoed van [[Albrecht Rodenbach]].  Dorachter lèèrdet ie voa paster an ’t Grôot Seminarie in [[Brugge]].
<p> 
Tussen 1896 en 1911 ist ie lèroare in ’t college van [[Tielt]].  Oendertussen volgt ie ook nog cursussen in Dûtsland aan de uniefs van Jena en Marburg.  Ierdeure wordt ie un groate vorstander van et ‘pan-Germanisme’.
<p>
Up 4 november 1911 word ie oenderpaster in [[Oalveringem]].  Bist den [[Êeste Weireldoorloge|èèsten wèreldorloge]] ligt Oalveringem achter ’t froent.  Cyriel Verschaeve wordt do de gèèstelikken leider van de Froentbewegienge, die upkomt tegen de oenrechtvoardige behandelienge van de Vlamse soldoaten in et deur franstaligen geleide Belgisch leger.  Zun pastorieë is de platse woada vele Vlamsgezinde soldoaten tope kommen en Cyriel Verschaeve schrieft zelve èèn van de zogenaamde ‘Frontbrieven’ no keunink Albert woda de mistoestanden in ’t Belgisch leger worden angeklaagd.  "Hier liggen hun lijken als zaden in het zand, hoop op den oogst O Vlaanderland" is èèn van zun dichtregels die up den èèsten iezertorre gezet worden.
<p>
Achter den orloge goat Verschaeve mèèr en mèèr den anti-Belgischen toer up: Je viend da der nie rap genoeg tegemoet gekommen word an de Vlamse eisen.  In de joaren ’20 zoekt ie contact me Joris Van Severen en zun Verdinaso, moa je verbrikt da contact os ut Verdinaso een Belgisistischen koers up goat.
<p>
In 1936 kriegt ie tôpe me [[Stijn Streuvels]] en René De Clercq de Rembrandpries an den unief van Hamburg en in 1937 kriegt ie ut ere-doctoraat in let’ren en wiesbegèèrte an de unief van Leuven.  In 1939 got ie up rust ols oenderpaster.
<p>
Achter den invol van de Dutsers in 1940 wordt ie in november benoemd toet vôorzitter van de Vlamse Culteurroad.  Verschaeve ziet de komst van de Dutsers ols un middel vo de oenafankelijkeid van Vlaond’ren en doarom steunt ie oak ’t Vlams Legioen da an ’t Oastfroent mè de Dutsers mee go vechten tegen de communisten.  In 1944 got ie zelfs ierover gon klappen met Heinrich Himmler.
<p>
In ogustus 1944 moet ie vluchten no Dutsland en in april 1945 noar Oastenriek.  In 1946 wordt ie deur de militaire rechtbank in Brugge bie verstek ter doad veroordèèlt.  Up 8 november 1949 sterft ie in ’t Oastenriekse  stadje Solbad Hall an un artinfarct.
<p>
De stoffelikke resten van Cyriel Verschaeve worden in 1973 deur Bert Erikson en un poar leden van de VMO upgegraven en in Oalveringem erbegraven.
 
[[Categorie: Geschiedenisse]]
