'''Jan Desmarets''' (°[[Yper]], [[21 januoari]] [[1961]]) es nen [[expressionisme|expressionistischn]] kunstenoare die brounzn beeldn makt.

==Leevn==
Jan Desmarets wos upgegroeid in [[Wervik]] in e familie mei negen kinders. Je wos em den voorletstn.

J'eit em e kunstupleidienge gevolgd an de ''Koninklijke Academie voor Schone Kunsten'' van [[Gent]].

Zyn eerste tentoonstellienge ield ie em in 1985. Sinsdien exposeert 'n em geregeld in België en in 't buutnland.

==Werkn==
Brounzn beeldn zyn zyn specialiteit. Sommigste zyn monumentoal groot en zyn meer dan twee meiters oge. J'es een van de lettere kunstenoars die zyn brouns zelve giet.

Jan beeldt meestol mienschn, beestn en mythologische figuurn uut, dikkers binst da z'in vulle actie zyn. Lik nen hoop vintjes te lope, peirdn in galop, ne puut die an 't spriengn es, of ne reiger die juste ne vis up it.

't Es Jan Desmarets te doene vo de vitaliteit, de kracht, de dynamiek van 't moment. Da doet ie deur zyn beeldn zo veel meugelik uut te zuuvern en details achterwege te loatn, want zo bevriest y de bewegienge van zyn ounderwerp. Peirdn mei drie pootn of mienschn zounder kop of mei één been en zyn gin uutzounderiengn.

Kunstcritici noemn zynen styl intiem [[expressionisme|expressionistisch]], of ook wel [[fauvisme|fauvistisch]].

Veel van zyn beeldn zyn in updracht gemakt en stoan in en openboare plekke. Lik ''Waregem Koerse'', e levensgroot brounzn tweekoppig januspeird da stoat up de maart van [[Woaregem]]. Of et kunstwerk ''De Sprint'' by ''De Schakel'', ook in Woaregem. Recentelik es d'r e standbeeld van em ounthuldigd vlak vo 't nieuw schoolgebouw up de KATHO-RENO-campus (leroarnupleidienge) in [[Toeroet]].

==Externe koppeliengn==
*[http://www.jandesmarets.com/ Website Jan Desmarets]
*[http://www.hetcleynehuys.nl/kunstenaars/jan_desmarets Galerie Het Cleyne Huis]
*[http://www.galeries.nl/mnkunstenaar.asp?artistnr=5895&vane=&em=&meer=&sessionti=933279016 Galeries.NL]
*[http://www.gkm.se/desmarets Galerie GKM Siwert Bergström]

[[Categorie:Beeldouwer|Desmarets, Jan]]
[[Categorie:Wervik|Desmarets, Jan]]
