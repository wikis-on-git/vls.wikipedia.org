[[Ofbeeldienge:Pomp Eiermarkt Brugge.jpg|thumb|<center>De stadspompe ip den Eiermarkt  deur [[Pieter Pepers]] (1761)]]
Den '''Eiermarkt''' van [[Brugge]] ligt achter de nôordkant van de [[Grôte Markt (Brugge)|markt]] en ’t Geernaartstratje en is styf gekend vo de toffe cafés me gezellige terrasjes, lik ’t Hof van Rembrandt, de Coolcat, de Pick, Ambiorix en de Cathedraak. 

Vroeger stound ier ’t beuterhuus, die ol ofgebrookn is in de 16e eeuwe. Nu stoat er e monumentoale woaterpompe uut 1761, gemakt deur [[Pieter Pepers]]. De lêeuw en de beir droagn ’t Woapnschild van Brugge.

In 1786 en ze de [[Sint-Christoffelkerke (Brugge)|Sint-Christoffelkerke]] ofgebrookn die doa stound tusschn de markt, den eiermarkt en ’t Geernaartstratje. 

’t Huus nr. 4, lienks ip den hoek, is 15e eeuws en nr. 5 dateert ook nog uut de middeleeuwn, mo ’t krêeg in ’t middn van de 18e eeuwe e bepleisterde klokgevel.

D’huuzn woarn in de 16e eeuwe eigndom van Godefroot Slabbaert, e commercant in o.a. Ôosters, Iers en Schots loakn, en êen van de belangrykste figeurn van de Brugsche protestantn. Zyn zusters vint Thomas Molinet was e belangrykn Iengelschn commercant. D’ huuzn van Slabbaert droegn in dien tyd de noamn '''t Groot Beerken'' en ''De Beer''. 

Slabbaert was êen van de winnige Bruggeliengn die ingienk ip [[Ertog van Alva|Alva’s]] Road van Beroertn en je wierd gevangn gezet in ’t Stêen ip de [[Burg (Brugge)|Burg]]. Je kost  ountsnappn, mo drie van zyn bevryders wierdn g’arresteerd en g'executeerd. Slabbaert vluchtte no [[Londn]] en je kost mo were no Brugge kommn in 1578, ’t begun van de Calvinistische Republiek.

Verder an de zelfste kant stoat de stadsbibliotheke en reks ip den achterground ku je den achterkant van de [[Stadsschouwburg (Brugge)|stadsschouwburg]] zien.

==Brugsche marktn in d’n tyd==
*Ip den eiermarkt kost je beuter, koas en eiers koopn, mor ollêne de ryke kostn under da permitteern. Eiers wierdn nie iedere weke geetn en ze wierdn per stik en per gewicht verkocht. Margarine mocht van 1886 verkocht wordn mo dudelik apart van d’echte beuter. Melk wierd nie verkocht ip den eiermarkt. Melkvrouwn kwoamn de melk an huus briengn me twi metoaln melkketels an ’n houtn juk. Round 1945 zyn ze doamee gestopt in Brugge.
* Ip de vrydagmarkt ip ’t Zand wierd er ol vo 1265 e peirde- en koeiemarkt g’houdn.
* Ip de Sint-Jansplatse wierdn d’r iedere zoaterdag tout de viern kiekens en ander geveugelte verkocht, mor ook zwyns, keuns en wild.
*De vismarkt was eest ip de [[Grôte Markt (Brugge)|grôte markt]], vo ‘t ambachtshuus van de visverkopers, nu la Civiere d’Or. In 1745 verhuusde de vismarkt van de markt no de Broamberg en kwamt de Koornmarkt no de markt. Ip ‘t [[Hudevetterspling]] wierd er klêne vismarkt g’houdn. Doa wierd er goekope vis, mussels en geirnoars verkocht deur viswuuvn. De diere vis lik kabeljauw en zalm wierd ip de vismarkt verkocht. 
*’t Ôostvlêeshuus stound ip de vismarkt en ’t Westvlêeshuus ip de Simon Stevinplatse.
*Langs ’t Pandreitje en ip de Simon Stevinplatse kost j’olle doagn groensels en fruut koopn en by de Blinde- Ezelstroate verkochtn ze andjoens.
* Ip de Jan van Eyckplatse wierd er tout an den [[Eestn Weireldoorloge]] iedere woensdag– en zoaterdagachternoene patattemarkt g’houdn.
*Ip de woensdagmarkt stoat ’t standbeeld van [[Hans Memling]].

[[Categorie:Brugge]]
