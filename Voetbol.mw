[[image:Bernabeu stadium.jpg|thumb|right|400px| 't voetbolstadium van Real Madrid C.F.]] 
'''Voetbol''' es een teamsport. Het is de populairste sport in [[Europa]] en miskiens zelfs wel van de weireld. 

In voetbol speel je mè twiè teams van 11 spelers ip een voetbolveld. De wedstrid wordt in hoede boanen heleid deur nen skeidsrechter, twiè linrechters en nen zohenoamden vierde  skeidsrechter. 

==Sôorten voetbolspelers==
Een voetbolteam bestoat ut verskillende sôortn spelers
* Nen keeper: stoat achteroan, en zin rol es om te belettn dat de tehenstander een golle makt. Tès den iènihen die de bol met de anden mah anroakn. Mièstal bluft ie stoan in zin golle, moar ip specioale moment'n durft ie wel ne kiè noa vôorn trekk'n (vb. in de latste menute als zin team achterstoat, of om nen penanty te terten,...)
* Nen verdediger: stoat de keeper bie in het beletten dat de tehenstander scoort. Mièstal zin der een aantal (3-5) verdedihers per team.
* Middenvelder: is de skoakel tussn de verdedihinge en de aanval. Zorgt ervôorn da de aanvallers in een hoeie positie een bol kriggn voo te scoren. Bie balverlies vormn ze de ièste verdedihingslinie. Een typisch middenveld bestoat ut 3 tot 5 man.
* Aanvoller: is in ièste instantie verantwoordelik voor het moaken van de golln. Zin mièstal de hekendste en mièst populaire voetbollers. De mièste ploehen stelln 2 aanvollers op (1 tot 3).

[[Image:Boisko linie liczby.svg|200px|thumb|Bôovnzicht van een voetbolveld|right]]

==Voetbolveld==
Voetbol wordt hespeeld ip een voetbolveld. An beide kantn vind je de golln. Bedoeling es om de (voet)bol in de golle van de tehenstrever te skietn. De golle es 7,32 meiter brièdd en 2,44 meiter oohe. Het kliènste hebied rond de golle es de kliènne carré, daarin es de keeper boas. Der es wok nog een grôoter hebied, o je doar een foute makt es't penanty (wok strafskop henoemd). In 't midden lôopt de middenlinne, en de aftrap wordt heheevn in de middencirkel.

==Spelrehels==
* Nen voetbolmatch deurt normoal 90 minuutn, verdêeld over 2 kièrs 45 minuutn (nen zohenoamden elft of teim) met een rustpauze van 15 minuutn tussn. De skeidsrechter kan beslissn om nog wa extra minuutn te speeln achter iedern elft, afhankelik van het feit of dat er veel spelonderbrekingen zin hewist.
* De match start met den aftrap in de middencirkel. Twee speler van nen ploeh speeln den bol noar elkoar, pas doarnoa mah de tehenstrever em probeern of te pakk'n. In de 2de teim es't an n'nanderen ploeh om te startn.
* De bal mag niet met de hand of arm gerakt weirden deur de veldspelers. Ze meuhen dus wel skippn en koppn. De keeper mah de bol pakk'n met zin anden binnen de grôote carré.
* Als de bal over de zielijne komt, es't an de anderen ploeh om em weer in't veld te bringen deur em in te smitten.
* Als de bal over de achterlijne komt (zonder dat ie in de golle hoat), keun der twie dingen gebeurn: als de tehenstrever de bol over de lijn geskipt of gekopt eit, es't doeltrap voo de keeper. as't ie deur nen speler van het eihen team derover geskipt es, es't hoekskop. De tehenstander mag vanip de hoek de bol voorn de golle bringen. Natuurlik is't dan de bedoeling deur bvb te koppen vanut de grôote carre in de golle.
* A je de tehenspeler foutief ofstopt (en t'es gezien deur de skeidsrechter of ién van de linrechters), ton kan ie fluutn. Der zin vier maniern van straffen:
** nen simple vrieskop: de foutief ofgestopt partie mag vanaf de plekke van de foutte rechtstreeks of onrechtstreeks skieten noar de golle. Rechtstreeks wil zehhn da je vanaf de plekke van de foute meug trachtn een golle te moaken. Onrechtreeks wil zehhen da je via nen medespeler moet hoan.
** nen strafskop: als de foute binnen het strafskophebied gebeurt mah je nen penanty tertn. Nen penanty word getorten van de penantystip, die in't strafskophebied ip 11 meiters van de golle ligt.
** een hele koarte: es een woarskuwinge voor diehene die de foute makt. Twiè hele koarten resulteern in een rôo koarte.
** een rôo koarte: bie een zwoare overtredingen krigt de overtreder een rôo koarte en moet ie 't veld verloaten. De ploeh moet ton verder speeln met ièn speeler minder. Twiè hele koarten heevn wok een rôo koarte.
  
===Specioale rehels===
Der zin wok een aantal specioale rehels:
* Butenspel: as nen speler tussen de latste man (nie nôodzoakelik de keeper) en de reste van de verdedihinge stoat ip't moment da zinne medespeler nen vôorzet geeft, ton stoat die speler butenspel. Der is wok zoiets als positiebutenspel, wa da betièkent da nen speler die technisch gezien butenspel stoat moa niet deelneemt an't spel nie echt butenstpel stoat.
* Teruhspeelbal: nen veldspeler mah de bol niet terugskietn noa zinnen eihen keeper (wel koppn). Die rehel es inhevoerd voor het tidwinnen te beperkn. 

==Sôorten competities==
Professionionele vetbolmatchen worden in verschillende competities hespeeld.
===Nationoale competities===
Ieder land woar da ze voetbol speeln eit zin eihen competities. [[Belhje]] eit natuurlik wok competities.
*In de rehuliere competitie speeln olle voetbolploehen in een bepoalde klasse tehen elkoar. De winnoare es ip't einde kampioen (en stijht een klasse in de lièhere klassn), de latste 2 (of 3) zakk'n een klasse. In [[Belhje]] zin der 4 nationoale klassen, en 4 provincioale (per [[provinsje]]). Vôorih joar es Anderlecht kampioen heworden, de Belhische Voetbolcompetitie in [[Ièste Klasse 2006-2007]] es juste begonnen.
* In de bekercompetitie speeln ploehen ut olle klassen volhens een zohenoamd 'knock-out' systeim. De winnoare van ièn of twiè onderlinge matchen hoat een ronde verder. Ieder ronde wordt zodus het aantal meespelende ploehen hehalveerd, tot da je moa twiè ploehen meir overod die de finalle speeln. Vôorih joar eit [[SV Zulte Woaregem]] de beker hewonn'n. De [[Beker van Belhje 2006-2007]] es nog nie begonnen voe de ogere reeksen.

===Europese competities===
In Europees verband worden der verschillende competities heorhaniseerd:
* De [[Champions League]]: de competitie voo de landskampioenen van het vôorbieje joar, anhevuld met 1 of mièrdere ploehen van hetzelfde land (het aantal wordt bepoald deur de ranking van het land in kwestie, Belhje bievôorbeeld eit 1 ploeh in de Champions League, en nen 2den ploeh in de latste vôorronde van de Champions League.
* De [[Uefa-Cup]]: voo de ploehen die nie hoe henoeh woaren voo de Champions League, moa die wel Europees meuhen speeln.

===Internationoale (landen)competities===
Deze worden hespeeld deur nationoale ploehen met een selectie van de beste spelers van die landen. Vanut Europees standpunt zin der Twiè belangrike competities:
* De Europesen beker: om de 4 joar strijdn 16 Europese landn om den besten van Europa te zin. Die 16 landen zin ut voorronden gekoomn. De latsten Europesen kampioen es [[Hriekenland]], winnoare van het Europees kampioenskap in [[Portuhal]] in 2004. 
* De Wereldbeker: om de 4 joar stijdn 32 landn over de hièle weireld om de titel van weireldkampioen. Die 32 landn ein udder geplats in continentale vôorronden. De mièst recent weireldbeker wos in [[Dutsland]], [[Itoalië]] eit ton hewonn'n.

==Ploehen==
In [[West-Vloandern]] zin der verskillende ploehen die in de nationoale competities speeln:
* 1ste klasse: [[Club Brugge]], [[Cercle Brugge]], [[KSV Roeseloare]], [[SV Zulte Woaregem]]
* 2de klasse: [[KV Oostende]], [[KV Kortrik]], [[RC Woaregem]]
* ...


[[Category:Voetbal|*]]
