(dit is geen algemeen nederlands!!!!)E '''pietjesbak''' (of pietebak) is en achtoekig dienk voen in te pietn. 't Is mêestol in out emakt en an de binnekant is't er mêestol etwot in zochte stofoasche eplakt, want pietn doe je me [[teirlienk|teirlienks]] en aars makt dat te vele leevn.

Pietn gebeurt vele up kaffee. 't Bestoan verschillnde speln.

==421==
===Benôdigdeedn===
*Pietjesbak (1)
*Teirlienls (3)
*Pietjes (vlootn of bierulletjes) (11)
*Krytje (1)

===Verloop===
421 of ''quat-vingt-et-un'' is 't mêest ekend. Je speelt met mienstens 3 spelers. Je ku speeln voe de leute, mor oltemets speeln ze dat 'n verliezer e toernee moe zettn voen ol dedie die mei doen. 't Bestoan vaneigens oek verschilln in 421, no volgens wien dat er speelt. 

Êest moetn de pietn verdêeld groakn. Doavôorn smytn de spelers ek up ze toer en 'n dien die 't lêegste esmeetn et, krygt zovele pietn of dat 'n ogsn esmeetn et ([[Kombienoasches in 421]]). Toene erbegunt 'n verliezer en ezo goat 't vors toet dan de pietn verdêeld zyn. Toene begunt de finalle. In de finalle doen ollêne de spelers mei die pietn en, en dus kun ollêne zyder e striepe krygn (3 striepn is 1 zettn).

'n Speler die 't latste pietn ekreegn et, meugt begunn in de finalle. A zyn êeste smete nie goed is, meugt 'n nog eki smytn en doarachter nog eki. Mor at 'n achter êne ki stopt, meugn d'ander spelers oek mor êne ki smytn. Smyt 'n 3 kirs, toene meugn zyder oek 3 kirs smytn.

Je meugt oek teirlienks uut 'n bak oaln (mor eki daj z'uutoald et, moetn ze deruut bluuvn). Aangezien daj me pietn (de intjes) van d'ogste kombienoasches makt, zyn dedie der mêestol uutoald. De kombienoasches zyn 't zeste lik in 't verdêeln, mor a je 421 smyt, goat et over de reste van je pietn. Etwien die toene oek ze pietn wult kwyt groakn, moet oek e 421 smytn. 'n Dien die de lêegste kombienoasche esmeetn et, krygt de pietn. An d'ogste of de lêegste kombienoasches deur mêerder spelers esmeetn zyn, moet er ebarreerd zyn. 'n Dien die 't latste de kombienoasche esmeetn et, meugt êest ze teirlienks smytn en toene zyn 't d'oogn die teln (dien met de mêest' oogn wint of verliest nie).

In de finalle is 't de bedoelienge om ol je pietn kwyt te groakn. 'n Dien die ze ollemoale et (dus 11), krygt e strieptje. 

En ezo got vors toet anze 't moe zyn.

[[Category: Cafésport]]
