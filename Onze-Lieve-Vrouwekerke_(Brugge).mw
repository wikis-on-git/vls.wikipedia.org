[[Ofbeeldienge:Onze Lieve Vrouwekerk, Bruges.JPG|thumb|De Onze-Lieve-Vrouwekerke.]]
[[Ofbeeldienge:Madonna Michelangelo Brugge 2005.jpg|thumb|Madonna met Kind van Michelangelo.]]
De '''Onze-Lieve-Vrouwekerke''' is een van d'oudste [[kerkgebouw|kerkn]] in Brugge.
==Geschiedenisse==
De geschiedenisse van de kerke begunt in de 9e eeuwe. D’r stound eest ’n kapelletje buutn de stadswalln. Loater begost d’n bouw van ’n [[romoans (styl)|romoanse]] kerke, die deur de omlegginge van de Reie binn de stad kwam te liggn. Met d’n bouw van de [[gotiek (styl)|gotische]] kerke, lik da ze nu is, begostn ze in de 13e eeuwe. 

De verschillige bouwperiodes zyn binn in de kerke dudelik zichtboar. In de westelikke gevel vind je kenmerkn were van Schelde- of  Doornikse gotiek, lik ’t gebruuk van blauwe steen uut [[Doornik]] en de drie smalle spitsboogveisters. In ’t koor, da tusschen 1270 en 1280 is upgetrokkn, is d’n invloed van de klassieke Fransche gotiek zichtboar. 

In de twiddn elft van de 16e eeuwe, on de vyandelikeedn tusschn [[Spanje]] en de [[Nederlandn]] up under oogtepunt woarn, ieldn de [[geuzn]] en de [[beeldnstorm]] lelik uus. ’t Was moar in de 17e eeuwe dan ze were kostn restaureern en decoreern. Nateurlik in de styl van dien tyd. Dus [[barok (styl)|barokke]] altoars, biechtstoeln en preekstoel, moa de kerke zelve is gotisch gebleevn.

De 14e eeuwse baksteenn torre is ounderdtweeëntwintig meter oge.Vroeger wast ’n nog oger moa in de 18e eeuwe is de spits zeventien meter verleegd. Toch is ’t nog d' oogste torre van Brugge.
==Blikvangers==
*’t Witmarmeren beeld : [[Madonna met Kind]], deur d’n Italioanse kunstenoare Michelangelo Buonarotti. De Brugsche koopman Jan van Moeskroen kocht ’t beeld in [[Itoalië]] in 1506 en schounk ’t an z’n parochiekerke. ’t Beeld is ’t enigste kunstwerk van Michelangelo dat uut Itoalië uutgevoerd is binst z’n leevn.
*’t Koor is as museum ingericht mè de proalgroavn  van [[Maria van Bourgondië]] (gotische styl, 1505) en [[Karel de Stoute]] (renaissance, 1562), uutgevoerd in zwarte leisteen mè verguld koper. ’t Grafmonument van de dochter is dus ouder of da van eur voader.
*De fresco’s up de groavn uut de 13e en 14e eeuwe.
*Dertig woapnschildn van ridders van de [[Orde van et Gulden Vlies]].
*Schilderyen en outn beeldouwwerkn.

[[Categorie:Brugge]]
[[Categorie: Keirke in West-Vloandern]]

[[de:Liebfrauenkirche (Brügge)]]
[[en:Church of Our Lady, Bruges]]
[[nl:Onze-Lieve-Vrouwekerk (Brugge)]]
