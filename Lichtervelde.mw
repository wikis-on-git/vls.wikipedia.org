Wie kent er Lichtervelde nu nie? Moa how zeh!

Voe dedie die Lichtervelde noh nie ken'n (of nie mjé ken'n), e wordjen utleh:

Lihhienge:

Lichtervelde liht just in 't middelpunt van de weireld, dus he kunt nie missn moest jut woit zoekn.
Derroent liht de provinsje West-Vloanders, en dedie liht ton were in tkeunienkriek Belhje.
Boovn Lichtervelde liht Toeroet (N en N-W) en Ruddrevoarde (N-O)en aoloendre liht Hits (Woohlee)(Z-W) en Roeselaere (Z).
In toastn eej noh van boovn noa beneen: Zweevezjeile, Kwoolshem en Ardwooje.

Int nwoordn van de prochje ajt 'Vrijgeweed', e heidegebied en stik vant 'Bulskampveld' en da nu nog 'Veld' noemt. De noame 'Turfhauwe' verwist noh naor t vroehere 'steken van turf'.
Int zuudn laahn (en lihn nu were) de vrjee skwone 'Huwynsbosen'. De moeite weird voe der ne kjè te hoan wandeln of mowntenbaikn.

Heshiedenisse (in tkort):

De noame Lichtervelde staot eejst van ool in 1127 in e beshrievinge deur 'Galbertus' van Bruhhe ovre de mwoord ip Kaorle de Hoein. Wukdat de noame zelve wilt zehn zjien ze nie zekerst: 'Lifterfelde' (lift = lienks = nie rehts) ofwel 'Lichte Veldn' = licht (bljeek) va kleur. Tzoet oallesins nie te maokn ein mè luchtje ipt veld als offre voe de hot Tor (woavan dater ne temple zoe hestoan ein in Toeroet).Oojt hie wit of oojt peist te weetn: skrivet ier moar in!

Lichtervelde was een heerlukhiet en oengt af van 't Bruhse Vrye'.
Die eern an e kastjeel nateurlik: jeest ip de 'burg' neffest de kerke, en latre ip 't 'Hoge' wao da nu noh de Kasteelstraete liht. (in 1584 twoope mè de kerke vernield in de peerjode van de contrareformoasje, en nie mjee were hezet).

Deur Sanderus beshreeven in zin "Flandria Illustrata" van 1641 (moa ton in 't latin):
"toed en vermoard dorp Lichtervelde, proenkte voormaels met een uitmuntend paleis en kasteel der Heren 't welke de woede des oorlogs, geliek veel andre in Vlaendern omverrehesmeetn eeft".

In 1794 zeijn de Fransche gebeurs goejndah en kwam Lichtervelde en hjeel Vloandern bie de Fransche Repoebliek.
In 1815 werd Lichtervelde en Belhje (dat er roend liht lik of dak oal eer hezeid ei) e djeel van ut Keuninkriek 'der Nederlanden', Olland dus.
In 1847 (sedert 1830 wast ool Belhje indeplekke van d'ollanders) werd de beruhten spoarweh (hekent toet ip den dah van vandoahe voe zien traveir) anheleit. Dafbeeldiengn van peirn ip de stoasje zelve (en overhenoomn in den tunel)verwiezn noh noa de peirdemarkt die toan noam en foam at.
In 1878 een ze doede romaanse keirke afgebrookn en nen neogotiek in de plekke hezet; dedie is ton deur den Duuts in 14-18 gedynamiteerd, en drachtre weer ipgebowd (moa nie mjee zwo oohe).

Beskermde monumentn:
• De Romaanse dwoopfonte ut de 11-12e eejwe 
• Site Vancoillie in de Statiestraete (beskermd sedert 1997): kombinaasje van oliesloaherie, moalderie en oetzoaherie

Interissante meinsjen in Lichtervelde (eihenliek oallemoale, moa ja how, toh e sulleksje):
• Felix en Eugéne Callewaert: van d'akkordejongs (under uus is nu chocolaterie 'Huyghe').
• Paster Edmond Denys (1865-1923): oalmoezenier van de asteman'n in Vrankrik met zien boeksje 'De Stem uit het Vaderland'.
• Burhemjeestre Michiel Surmont (1786-1872): deur em zitn we nu met den traveir en de staasje, en was Lichtevelde intiede noh belangrikre dan dat nu noh altid is (tis biekans nie te heloovn njee).
• Albert Termote (1887-1978): beroemd beeldower
• Karel Van De Poele (1846-1892): utvinder van den elektriekn tram (trolley) in Amerika
• Hertog Jacob Van Lichtervelde (?-1431), belangriek politiek raadsheer van drie Boergondische ertoohen: Filips de Stoetn, Jan Zoender Vrees en Filips de Goejn. In 1391 treet Jacob in topenbaar leevn. In de St.-Maartensabdie van Dwoorniek briengt ie, in aanwezehiet van 54 ridders en 150 schildknoapn, dee elm van den afgestorvn riddre ter offerande. Kort drahtre volgt zien anstellienge toet ooftbaljuw en kasteling van Kortriek. In 1392 wort ie rpadseer en koamereer van den ertoh. In 1393 wort ie skeepn vant Bruhse Vrye. E joar loatre ist ie ipperwahtmjeestre van Vloandern en kasteling van Antwerpen. In 1396 wort ie ipperbaljuw van Vloandern. Je reist ie in 1404 naar Ingeland, oals speesjael hezaent bie thof. Toet 1409 ist ie hoeverneur van Broabant en wort ie hertog. T jaor drip trekt ie em were ip zien landhoet te Kwoolshem en oet ie em oallene noh bezig met Bruhsche Vrye. In 1411 wort ie in den adel verheevn. In 1431 sterft ie en wort ie begraevn in de prochiekerke van Koolshem oalwoar zien marmern hraftoembe noh staet: "Die van Lichtervelde, Heeren van Coolscamp" + "Ridder die staerf in't jaer 1431, den letsten dagh van Maerte".
