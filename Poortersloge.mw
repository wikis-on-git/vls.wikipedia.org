[[Ofbeeldienge:Brugge - Poortersloge 2.jpg|thumb|De Poortersloge]]
De '''Poortersloge''' is e gebouw an de [[Jan van Eyck]]platse in [[Brugge]]. 't Stoat an den overkant van 't [[Tolhuus (Brugge)|Tolhuus]] en 't Pyndershuus, 't gildnhuus van de pynders of de dokwerkers. 

In de middeleeuwn was de Jan van Eyckplatse, ton de Sint-Jansbrugge, de plekke woa dan de bôotn die van Damme kwoamn Brugge binn voern. 

De Poortersloge was e verênigiengshuus van de Brugsche pôorters, de burgers van Brugge, en de ryke commercantn. Nu is ‘t  Ryksarchief d’r in oundergebrocht.

‘t Eeste gebouw kwamt er in ‘t begun van de 14e eeuwe en in 1441-1442 en ze d’eeste vernieuwienge gedoan. De Poortersloge was gebouwd vor e vergoariengs- en ountspanniengsplekke t’en achter e zwoare werkdag en d’r kwoamn ook veel vrimde commercantn die under in Brugge gevestigd aan. 

Van 1720 tout 1890 was 't d’Academie vo Schone Kunsten. Van doa de stroatnoame Academiestroate. 

Den 29 januoari 1755 was d’r e brand in ‘t gebouw. Achter de brand is ‘t monumentoal ingangsportoal d’r gekommn. D’r boovn stoat er ’n ipschrift, e verwyzienge  no ’t erstel achter de brand van 1755: UT PHOENIX EX CINERE SUO BRUGENSIUM DONO REVIVISCO.

In 1818 wierd ‘t gebouw styf uutgebreid, mor achter e restauroatie in 1898-1903 wierd ‘t were gebrocht lik vroeger.

==Steekspelgenôotschap van de Wittn Beir==
De ridderlikke steekspelverenigienge van Brugge, eest ''’t Gheselscip van den Bere'' en loater ''‘t Ridderlijk en edel gheselscip van den Witten Beer'' genoemd, was d’r ook gevestigd. 

Ze koozn den beir van ‘t woapnschild van Brugge ols under embleem.
‘t Schermgenôotschap was in d’n tyd gesticht ter ere van de [[Forestier]]s van Vloandern.
Ze kendn under oogstn bloei in ‘t middn van de 15e eeuwe, mo ze woarn ol bekend ip ‘t ende van de 14e eeuwe.

Den 11stn moarte 1392 wierd d’r ol ip de [[Grôte Markt (Brugge)|markt]] e grôot steekspel  ingericht tusschn de twi stekers Jan van Gistel en Jan van Gruuthuse, de voader van [[Lodewyk van Gruuthuse]].

In 1417 kwam de burgemêester en de gemêenteroad tegoare in ‘t Poortershof vor e besprekienge t’en over oe dan ze ‘t Forestierschap were zoun kunn doen erleevn en d’r wierd van ton ieder joar tout 1487 e weke achter Poasn e grôot steekspel ingericht. De drie pryzn woarn e lanse, ‘n hoorn en e beirefigeure, mo soms ook ‘n echtn beir.

‘t Zelfste joar, in  1417 krêegn ze de toeloatienge vo buutn an ‘t gebouw in de gevel, ip den hoek van de Zuuderstroate (nu d’Academiestroate) en de Sint-Jansbrugge, ‘t beeld van under ''Bertjie van de loge'' die ‘t woapnschild vastoudt, an te briengn. ‘t Bertje stoat er nog.

In moarte 1443 dêe Lodewyk van Gruuthuse vo den eeste ki mee an ‘t steekspel van de Wittn Beir. Je dêe ook mee in 1447, 1448 en 1450.
[[Anton van Bourgondië]], de bastoardzeune van [[Filips den Goein]], dêe ieder joar mee van 1454 tout 1458 en loater ook nog e poar kis. Filips den Goein, Karel den Stoutn, Maria van Bourgondie en Maximiliaan van Oostnryk kwoamn kykn no de tornooin.
‘t Grotste tornooi was da van de ''Goudn Boom''  van 3 tout 11 juli 1468, vo den trouw van [[Karel den Stoutn]] en [[Margaretha van York]]. 

D’r was e noawe soamnwerkienge tusschn Brugge en [[Rysel]], die ook joarliks in februoari e tornooi, l’ Espinette, organiseerde. ‘t Gezelschap van de Wittn Beir gienk no de steekspeeln in  Rysel en zynder kwoamn no Brugge. Ze giengn ook no steekspeeln in [[Brussel]], [[Gent]], [[Doornik]] en [[Mecheln]]. 
[[Ofbeeldienge:Gerard David 007.jpg|thumb|left|Lienksboovn: de Poortersloge, detail uut ’t Oordeel van Cambyses (1498) deur [[Gerard David]]]]
On z’e prys gewonn aan wierd da styf gevierd in de Poortersloge en de Brugsche dichters werktn mee an die fêestn.

In ‘t joar 1488 kostn d’r gin steekspeeln me deuregoan want da was ‘t joar da [[Maximiliaan I|Maximiliaan van Oostnryk]] gevangn zat in de Craenenburg ip de markt.

Mo zelfs achter dan ze gestopt woarn met ‘t Gezelschap blêevn ze de Poortersloge gebruukn ols ountspanniengsgebouw vo de poorters. Z’ieldn under bezig me schoakn en speeln me teirliengn en kegels.

D’r wierdn ook veel fêestn g’oudn en verteegnwoordigers van de [[Rederykerskoamers]] ''Den Illigen Gêest'' en de ''Drie Sanctinnen'' kwoamn theoater speeln.

In 1510 wierd ‘t Gezelschap van de Wittn Beir ipgevolgd deur ‘t Gild van de Schermers, die eest vergoardn in de Poortersloge, mor in 1717 verhuusdn ze no de [[Woaterolle]] en achter 1787 no de Pandolle. In 1905 zyn ze d‘r mee gestopt.

[[Categorie:Brugge]]

[[nl:Poortersloge]]
