[[Ofbeeldienge:Brugge - Sint-Walburgakerk 1.jpg|thumb|De Sint-Walburgakerke]]
De '''Sint-Walburgakerke''' is e Brugsche [[Barok]]kerke uut de 17ste eeuwe. ’t Is de kerke van Brugges oudste parochie, mo d’eeste Sint-Walburgakerke stound e bitje verder ip den hoek van de Walburgastroate en de Ridderstroate. Van die kerke is d’r niks overgebleevn. Den 11sten januoari 1779 paktn de parochioann de leegstoande jezuïtekerke in gebruuk.

==De Jezuïtn==
D’orde van de Jezuïtn, gesticht in 1540 en van ’t joar 1570 in Brugge gevestigd, opendn d’r e klêen college in 1575. Deur den ounrustign tyd van de [[Tachtigjoarign Oorlog]] en ‘t anti-katholiek klimoat wierdn ze in 1578 verplicht van te vertrekkn no Sint-Omoars. In 1584 verbeterde de situoatie van de Spanjoardn ounder [[Alexander Farnese]] en kostn ze were keern no Brugge. ’t College breidde olgauwe uut en d’r wierd beslist van e kerke te bouwn.
De Xaveriuskerke blêeft de Jezuïtekerke tout da paus Clemens XIV d’orde stopte in 1773. D’orde wierd loater were eripgericht in 1814 deur paus Pius VII.

==Den Bouw==
In 1619 (1619-1643) begostn ze met den bouw van de barokke kerke van ’t klooster van de Jezuïtn, g’inspireerd ip de Gesùkerke van Rome. Den architect was de Bruggelink broeder Pieter Huyssens, die ôok de plangs têkende vo de O.L.V.-Sint-Pieterskerke in [[Gent]], de St.-Carolus-Borromeuskerke in [[Antwerpn]] en de Saint-Loupkerke in Noamn. De Brugsche jezuïtekerke was d’eeste kerke die gewyd was an Franciscus Xaverius, de patrôonillign van de Jezuïtn. Zyn bild stoat an de vôorgevel boovn ’t portoal. ’t Was de bedoelienge dan de kerkn van Brugge en Noamn een torre zoun krygn lik de torre van de kerke van Antwerpn, mo dat is nie deuregegoan deur geldgebrek. 

==De nieuwe Sint-Walburgakerke==
De kerke blêef leeg stoan van 1773 tout in 1779. Deurdat d’oude Sint-Walburgakerke styf bouwvallig gewordn was mochtn de parochioann ip 11 januoari 1779 de leegstoande kerke gebruukn en wierd d’oude kerke ofgebrookn. 

’t Kerkgebouw is e goe voorbeeld van zuvere, sobere barok en eet ’n ipvollende êeneid van styl, in teegnstellienge me d’andere kerkn, die uut e miengelienge van styln bestoan. [[Romoanschn styl|Romoansche]] kerkn zyn olsan [[Gotiek|gotisch]] verbouwd me soms [[renaissance]]veisters, en e barokinterieur met ôok nog soms neo-gotische elementn.

Boovn ’t marmern altoar uut 1643 angt ’t schilderye ''De Verrijzenis van Christus''. ’t Is een classicistisch werk van de Bruggelink [[Jozef Suvée]]. De prikstoel uut 1667-1669 is e mêesterwerk van de Antwerpsche kunstenoare Artus Quellinus de Joungern, de communiebankn uut 1695 zyn deur Frans Hendrik Verbruggen gemakt en d’orgelkasse dateert uut 1763.
 
’t Gebouw eet ôok e perfectn akoestiek en d’r wordn veel concertn gegeevn, o.a. in ’t kader van ’t Festivol van Vloandern.

[[Categorie: Brugge]]
[[Categorie: Keirke in West-Vloandern]]

[[fr:Église Sainte-Walburge de Bruges]]
[[nl:Sint-Walburgakerk (Brugge)]]
