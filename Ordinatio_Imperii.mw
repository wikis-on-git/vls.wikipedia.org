De '''Ordinatio Imperii''' (Ordenienge van ‘t Rijk) wierd ipgesteld in 817 vo d’ipvolgienge
van [[Lodewyk den Vroomn]] te regeln. ’t Was e compromis tusschn ’t oud
ipvolgiengssystèim en ’t nieuw unitair ideoal da verdedigd wierd deur de kerke. Den oudstn zeune zoudt ossan ’t keizerschap ervn, tegoare met ’t ippergezag over zyn eventuele broers, die ton ounderkeunink van e dêelstoat zoun zyn.

==De reedn==
Lodewyk den Vroomn ha vor e moeilikke keuze gestoan. Je most, volgns de Frankische traditie, z’n ryk verdêeln ounder zyn drie zeuns , mo je wildeg’ ook ‘t [[Frankisch Ryk]] da deur zyn voader [[Karel den Grôotn]] ipgebouwd was tegoare houdn. Doarom kwamt ’n in 817 me de kerke overêen, via de Ordinatio Imperii, da zyn oudstn zeune Lotharius de keizerstitel met [[Italië]] en ’t ippergezag zou krygn, en Lodewyk den Duuts en Pepeyn van Aquitanië zoun ounderkeuningn zyn over Beiern en Aquitanië. 

==Grôte probleemn==
Lodewyk den Vroomn zorgde vo grôte probleemn deur in 823 nog e vierde zeune, [[Karel den Kletsn]],  t’hen me zyn twidde vrouwe Judith van Beiern. Zy wilde dat heur zeuntje ook zyn dêel krêeg. 

Da gebeurde binst  de ryksdag van Worms in 829. Je krêeg Alamannië, Zwaben, Retie, den Elzas en ’n dêel van Bourgondië, mo da woarn de belangrykste dêeln die beloofd woarn an Lothar. ’t Spel begost nateurlik. De broers en under voader begostn oorloogn te voern teegn makoar. 

In 838 stierf Pepeyn, twi joar idder of zyn voader, en dus wast er 'n erfgenoam minder. 
De drie overbluuvnde zeuns anveirdegn de Ordinatio Imperii nie mi en in 839 kwoamn z’akkoord  met e nieuwe erfregelienge:  't ''Akkoord van Worms''.

Achter den dôod van Lodewyk den Vroomn in 840 eiste Lotharius toch were d’invoeringe van de Ordinatio Imperii.  D’andere woarn nie akkôord en Lotharius begost 'n oorloge teegn z’n broers, mo je verloor in 841 in de Slag by Fontenoy.

In [[842]] slôot Karel den Kletsn me Lodewyk den Duuts den [[Eed van Straatsburg]] teegn Lotharius, woarin dan ze beloofdn van makoar te bluuvn steunn.

==’t Verdrag van Verdun==
Uuteindelik wierd ’t ryk met et [[Verdrag van Verdun]] in [[843]] verdêeld in [[West-Francië]], [[Oost-Francië]] en [[Middn-Francië]]. Lotharius hield zyn titel van keizer, mo zounder ’t gezag over zyn broers. 

Da was ’t definitief ende van de êenheid van ’t Frankisch ryk. 

Achter den dôod van Lotharius I wierd zyn Middnryk verdêeld ounder zyn drie zeuns: [[Lodewyk II van et Hillig Rôoms Ryk|Lodewyk II]], Lotharius II en Karel van Provence. Mo zynder han gin zeuns en doarom wierd ’t Middnryk achter under dôod verdêeld ounder Karel den Kletsn van West-Francië en Lodewyk den Duuts van Oost-Francië.

’t Oost- en ‘t West-Frankisch ryk zoun loater elk under weg goan:
Duutsland ounder de Ottoonn (van 911) en Frankryk ounder de [[Capetiengers]] (van 987).

[[Categorie: Frankisch Ryk]]

[[nl:Ordinatio Imperii]]
