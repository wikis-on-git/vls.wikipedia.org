'''Jean-Pierre Coopman''' (°[[Iengelmunstr]], [[11 juli]] [[1942]]) wos e [[West-Vloandern|West-Vlamschen]] [[bokser]] by de zwoargewichtn. En is surtout bekend ebleevn vo zyn kamp teegn [[Muhammad Ali]] vo de weireldtitel. Achter zyn carrière blêef 'n in 't boksmilieu: e begunt mi schildern (van bokskampn) en e traint jounge boksers.

==Jeugd & begunjoarn==
Jean-Pierre Coopmans voader gink dôod toen da 'n zeevn joar wos. Zyn moeder gink goa werkn in de fabrieke en de joens moestn mei-elpn op e boerdery. Loater wos Coopman stêenkapper. E smôorde lik e ketter en e dei ni vele an sport. 

Moar op ze 25ste (in 1967) begost 'n per toeval te boksen. Coopman trainde dikkers mi [[Gilbert Monteyne]], Belgs amateurkampioen by de zwoargewichtn. Op e dag moestn vo nem involln in [[Rumbeke]]. Dat lukte goed en Coopmans carrière wos e alanceerd. Monteyne wos zyn êestn trainer. Coopman stopte radicaal mi drienkn en smôorn en e leefde ollêne nog vo zyn sport. 

Zyn êestn profkamp wos in 1971 teegn Bosch. Op e bepoald moment roept de referee voor e ''break'', 't têekn dat de boksers uut makoar moetn goan. Moa Coopman adde dat ni ôord en e sloeg Bosch knock-out. Dat wos ni reglementair en doadeure verlôor Coopman zyn êeste kamp.

==Coopman tegen Ali==
De weuge na de top kwam mi ze manager Charles Dejaegher. Dejaegher adde vele menschenkennisse; e kôos styf goed de teegnstanders vou zyn poulain. Vôorn da 'n 't goed e wel wist, stoeg Coopman in 1976 nummer 15 op de weireldranglyste. Op da moment zocht [[Muhammad Ali]] e gemakkelikkn tegenstander, want en ad juste zwoar evochtn tegen [[Joe Frazier]].

Iederêen lachte mi Coopman. De bokspromoteurs in [[New York]] noemdn nem ''De Lêeuw van Vloandern''. Moa Ali zei ol lachen da Coopman ''a sweet little pussycat'' wos. D'n êeste kêe da Coopman en Ali makoar zaagn, vieln ze in mekoars armes; Coopman gaf Ali e koppel piepers. 

De match wos op 20 februari 1976 in San Juan, Puerto Rico. Ze deurde vuuf roundn (14' 46"). Coopman kwam t'r ni an te passe. Ali wos ol over zyn oogtepunt, moa wos nog ossan e superieurn bokser. Coopman wos zo slim om nem, achter e reke zwoare sloagn, te loatn voalln in de plekke van nem te loatn ofslachtn in een rounde of [[10 (getal)|tiene]]. Loater van tyd gaf 'n toe dat 'n nog adde kunn opstoan, moa da dat gin goe gedacht zou ewist zyn.

==Loatere bokscarrière==
In tegenstellieng tout ander boksers die tegen Ali gevochtn addn, e Coopman loater nog schône dingn loatn zien. En is zefs nog [[Europa|Europees]] Kampioen gekomn in 1977 achter e kamp teegn de [[Spanje|Spanjoard]] Urtain, in 't Sportpaleis in [[Antwerpn]]. Jean-Pierre Coopman stopt zyn carrière in 1981. E bokst wel nog êne keir vo de show teegn [[Freddy De Kerpel]] in 1999.

== Achter zyn carrière ==
Coopman adde vele geld verdiend mi de match teegn Ali. In [[Yzegem]] boksnde vo om en by de 10.000 Belgische frank per kamp. Moa vo de kamp teegn Ali adde 'n [[Amerika|Amerikoanchen]] bokspromoteur Don King voor e beurze van 50.000 dollar ezorgd. Coopman stak zyn geld in e café in [[Roeseloare]] (Taverne San Juan), moa da gink overkop. <ref>''Geen dag zonder Ali'' - tv-documentaire uutezondn op 28/01/2008 op Canvas</ref>
E makt nu schilderyen en têkeniengn va boksers e kampn. Iddern dag stoat 'n nog in de rienk in boksclub ''Capitol'' in [[Gent]] om jounge gastjes te begeleidn.

== Trivioal ==
* Jean-Pierre Coopman is 'n ênigstn sportman uut Belgie die op de cover stoeg van 't bekende Amerikoansche magazine ''Sports Illustrated''. <ref>Humo 3415 van 14/02/2006</ref>
* De supportersclub van Coopman noemde ''Keihard''. E verwyzieng na zyn maniere van boksen, moar ouk na zyn carrière als stêenkapper.

==Bronn==
<references />

[[Categorie:West-Vlamsche bokser|Coopman, Jean-Pierre]]

[[en:Jean-Pierre Coopman]]
[[nl:Jean-Pierre Coopman]]
