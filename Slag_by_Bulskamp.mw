De Slag by [[Bulskamp]] (1297) wos êen van d'anlôopn nor de [[Guldnspoornslag]].

==De voôrgeschiedenisse==
[[Filips IV van Vrankryk]], wok wel [[Filips de Schone]] genoumd, wos de klêenzeune van [[Lodewyk IX]] en wierd keunienk van [[Vrankryk]] in [[1285]]. In teegnstellinge tot zyn grôotvoader probeerdn em de macht te centroalizeern. De groave van Vloandern, [[Gwyde van Dampierre]], wos doa vaneigenst nie mee gediend, mor ne koste nie belettn da [[Filips IV van Vrankryk|Filips IV]] controleurs no [[Vloandern]] zound om te kykn out olles wel volgens zyn wettn goungk. En zyder voundn compagnongs by e klêen dêel van de [[burgery]], die ôok de macht van de groave wilde inperkn. Doadeure zocht de groave ulpe by 't geweune vook, de gildn en de boern. De franskiljongs wierdn Lelioards genoumd, no 't [[Vrankryk|Fransche]] woapnschild en 't geweune vook wierd êest Lieboars en loater Klauwoars genoumd, no 't [[Vloandern|Vlamsche]] woapnschild. 

In 1297 escaleerde 't conflict. De groave ad e verdrag mè den [[Iengeland|Iengelsche]] keunienk [[Edward I]], woavan dat'n peisde dat'n machtig en te betrouwn wos en achter e verôordêelinge deur 't [[Vrankryk|Fransche]] parlement zeid'n zyn êed an [[Vrankryk]] up, wuk dat in feite e sôorte onafankelikheidsverkloaringe va Vloandern wos.

==De slag zelve==
[[Filips IV van Vrankryk|Filips IV]] wos vroud va coleire vaneigenst en ne zound e leger no [[Vloandern]]. De groave a gepeisd van ulpe te krygn vanuut [[Iengeland]], mo [[Edward I van Iengeland|Edward I]] wos zelve druk bezig mè nen upstand van de [[Schotland|Schottn]] en ezô bestond et [[Vloandern|Vlamsche]] leger surtout uut minschn uut [[Kassel]] en [[Veurne]] mit e bitje ulpe uut [[Brugge]] en 't [[Brugse Vrye]]. 't Wierd geleid deur Willem van Gulik den oudn, e klêenzeune van de groave [[Gwyde van Dampierre]]. 't [[Vrankryk|Fransche]] leger wierd geleid deur [[Robert van Artois||Robert II van Artois]]. Oun de [[Vloandern|Vlamsche]] ridders 't [[Vrankryk|Fransche]] leger zoagn ofkommn up woensdag den [[20 ogustus|20stn oeste]], in [[Bulskamp]], gingn ze der rechte up of, zonder rekeninge 't oudn mè 't voetvook da nie mêekost. Da wos vaneigenst nie echt slim, omda ze nu in twêe groepn moestn vichtn. Achter nen artn en bloedigen bataille wierdn ze ton ôok versleegn. De ridders vluchttn nor [[Yper]] en 't voetvook zochtte schuttinge in [[Veurne]]. Willem van Gulik den Oudn et nie overleefd.

==Gevolgn==
In't joar 1300 gaf [[Gwyde van Dampierre]], groave van [[Vloandern]] em over en ne vloog t'ôope mè zyn twêe oudste zeuns en e poar gastn van 'n oadel in e priesong in [[Vrankryk]]. [[Vloandern]] wierd were tôpe bie [[Vrankryk]] gesmeetn en [[Jacques de Châtillon]] wierd gouverneur, gezeteld in [[Brugge]]. Deur zyn arrogante gedroagingn en vele geweld et ie em nie populair gemakt by de Vloamingn, surtout nie in [[Brugge]], die van te vôorn pertank ôok nie vele moestn weetn van de groave en in 't begun zounder rutteln 't gezag van [[Vrankryk]] anveirdn. 't Malcontentement van de Bruggelingn wos d'anleidinge vo de [[Brugse mettn]].

==Bronne==
''Slagveld van Europa'', Duizend jaar oorlog in de zuidelijke Nederlanden, Marc Gevaert, Globe(2007)

[[Categorie:Veldslag in de Lege Landn]]
[[Categorie:Veldslag in de 13e eeuwe]]
[[Categorie: Veurne]]

[[nl:Slag bij Bulskamp]]
