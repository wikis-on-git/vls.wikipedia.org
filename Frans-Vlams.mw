[[Ofbeeldienge:Blaeu 1645 - Pars Flandriæ Teutonicæ occidentalior.jpg|thumb|<center>Pars Flandriæ Teutonicæ occidentalior - koarte van 1645]]
[[Ofbeeldienge:Blaeu 1645 - Galloflandria in qua Castellaniæ Lilana Duacena & Orchiesia cum dependentibus necnon Tornacum & Tornacesium.jpg|thumb|<center>Blaeu 1645 - Galloflandria in qua Castellaniæ Lilana Duacena & Orchiesia cum dependentibus necnon Tornacum & Tornacesium - koarte van 1645]]
Et '''Frans-Vlams''' ([[Nederlands]]: ''Frans-Vlaams'') es de oorsproenkelikke [[West-Vlams]]che streektoale van de Vloamiengn in 't noordn van [[Vrankryk]]. [[Frans-Vloandern]] makt tope mei [[Frans-Enegouwn]] deel uut van 't Fransche [[Noorderdepartement]]. De Fransche Vloamiengn noemn under oorsproenkelikke streektoale <i>nuuze Vlaamsche tale</i> of et <i>[[Vlemsch]]</i>. 

== Toestand ==
Tot an den [[Twiddn Weireldôorloge]] sproakn ze courant West-Vlams in [[Frans-Vloandern]]. Sinsdien es 't styf achteruut gegoane. Ollene nog oedere menschn up de buutn kenn et nog. Volgens en onderzoek deur de [[EU]]<ref>http://ec.europa.eu/education/policies/lang/languages/langmin/euromosaic/fr6_en.html</ref> zyn d'r nog apeupres 20 000 doagelikse sprekers en rond de 40 000 occasionele sprekers. De joenge Frans-Vloamiengn spreekn et "Vlams van over de schreve" elegansn nie mei. Ze zyn meer geïnteresseerd in [[Nederlands]] om werk te viendn by nuus. 

De verwachtiengn vo 't Frans-Vlams zyn ronduut slicht. Tegen de volgende generoasje goat bykan niemand et nog spreekn. D'[[Akademie voor Nuuze Vlaamsche Tale]] probeert 't ty te doen keern deur 't organiseern van cursussn <i>Vlaams</i>. In 2006 woarn d'r meer of 300 studentn, surtout grote mienschn die in 't Frans zyn upgebrocht moa die de toale van under ouders were willn leern kenn.


[[Ofbeeldienge:FlamandArrondissementDunkerque.PNG|600px|De evolusje van 't Vlams in 't arrondissement Duunkerke]]

== Stoatus ==
't Vlams in [[Vrankryk]] eit gin één wettelikke stoatus of omkoaderienge bekommn van de Fransche regerienge. D'r kommn dus ook gin initiatievn uut van de Fransche overeid om 't Vlams t'ondersteunn of up te wardeern. 

== Verenigiengn ==
Recentelik zyn der wel nen oop privoate verenigiengn ontstoan die trachtn de Vlamsche toale, cultuur en tradisjes were te doen erleevn:

*'''ANVT''': [[Akademie voor Nuuze Vlaamsche Tale]]
*'''MDSK''': Vlaanderen in Frankrijk met de [[Michiel de Swaen]]-kring
*'''Het Reuzekoor''': cultureel-muzikoale verenigienge
*'''Yser Houck''': verenigienge vo de beschermienge van 't istorisch patrimonium van Volckerinckhove en omstreek'n
*'''De Katjebei''': verenigienge vo d'eruplevienge van de Vlamsche cultuur in Vrankryk
*'''Le Comité Flamand de France'''
*'''SOS Blootland'''
*'''Menschen lyk wyder''': Volkstoneel vo Frans-Vloandern
* [[Flor Barbry's Volkstoneel voor Frans-Vlaanderen]]
*'''Association Foirante''' 

Die verenigiengn zyn dikkers folkoristisch. Sommigste verenigiengn oudn 't nie lange uut, lik et ter ziele gegoane '''Tegaere Toegaen''' da upgericht wos vo Vlams onderwys te geevn in colleges.

Jean-Louis Marteel, nen activist uut Duunkerke, eit ne cursus<ref>"Cours de Flamand, Het Vlaams dan men oudders klappen, Méthode d'apprentissage du dialecte des Flamands de France (Westhoek)", 1992, [[Duunkerke|Dunkerque]], Miroirs Éditions, [[Het Reuzekoor]], ISBN 2-84003-005-5, 447 pp.</ref> over 't Vlams (fonetisch) uutgegeven, geschreven in 't Frans. Zie ook de koppeliengen vo een stukske uut dien boek.

Je kut oek ne cd besteln ip de site van 't ANVT, a'j de poahina in 't Frans zet, ku'j doa stikskes van worn.

== Hedendoagse literature ==
'''[[Jean-Noël Ternynck]]''' es nen Frans-Vlamschn dichter die in 't Vlams schryft en cultureel styf actief es.

== Muzikantn ==
*'''Maryse Collache''' uut [[Duunkerke]]
*'''Raymond Declercq''' uut [[Coudekerque]]
*'''[[Het Reuzekoor]]''', en 35-koppig gezelschap uut [[Duunkerke]]
*'''Edmonde Vanhille''' uut [[Duunkerke]]

== Radio ==
'''Radio Uylenspiegel''' zendt 10 % van under tyd uut in 't Vlams. Ze zendn uut vanuut [[Kassel]] up 91.8 FM.

== Woordnboek ==
[[Cyriel Moeyaert]], oud-voorzitter van het [[Komitee voor Frans-Vlaanderen]], eit vichtig joar lank et <i>Vlaamsch</i> in Vrankryk beluusterd en up papier gezet. 't Es moa in 2005 dat 'n zynen Frans-Vlamschn woordnboek<ref>''Woordenboek van het Frans-Vlaams'', Uitgeverij Davidsfonds Literair, 2005, ISBN 97 890 6306 5270</ref> eit uutgebrocht.

== Frans-Vlams en 't West-Vlams in België ==
't Frans-Vlams es een van de West-Vlamsche streektoaln. Sinds d'annexoasje deur Vrankryk in de 17e eeuwe es 't [[Frans]] de officiële toale en de onderwystoale gekommn. Zo gerochte de regio troage moa zekers verfranst en kwam de lansgrenze tusschn 't Fransche en de [[Zuudelikke Nederlandn]] (en loater [[België]]) ook een culturele grenze.

De toaltoestand vo de West-Vloamiengn in België wos heel anders. Olverwege de 19e eeuw koozn de Vloamiengn vo de schryftoale van et nooderlik Nederlands. De Frans-Vloamiengn ein dus nie de verschillende spelliengservormingn van et [[AN|Olgemeen Nederlands]] meigemakt die de Vloamiengn in België wel gekend ein. Nen Frans-Vlamschn tekst komt voe ne gemiddelden Vloamienk ouderwets over. 

:'' Van waer zyt je? Me zyn wydder van Steenvoorde. En myn maet daer, is van Kassel.''
:'' Overtyd gingen de joungens niet naer 't schole. Ze vrochten alzo vele of nuldere oudders.''
:'' 't Is vele groensel in 't hof vandejaere. Aal de workels zyn voor de keuns.''
:'' Hen was bezig mit de veinster van de bakkerye an 't kuuschen.''

Voe West-Vloamiengn doarentegen es zo'n tekst styf erkenboar. Da moet uus nie verwonderen want et Frans-vlams vertoont sterke overeenkomstn mei 't West-Vlams uut den Belgischn [[Westoek]].

== Fragment ==

<b>'n Uutkom</b>

Gedicht van [[Jean-Noël Ternynck]], gepubliceerd in <i>Van de Leie toet de Zee</i>, 1998, uutgegeven deur [[Yser Houck]].</br>
(Tekst overgenoomn uut [http://www.sint-janscollege.be/projecten/dialect/poefra5.htm Vlamsch over de schreve])

:De gelukkige bieen op d'appelboomen in ''bloemen<sup>*</sup> 
:En zyn geen droeve beesjes in 't begun van Mei
:Ze vliegen hier en daer om zeem te kun maken
:Blyde van te leven zo vare<sup>*</sup> van de stee.

:Mei is oek 'n maend om Meiklokjes te bellen
:Zyder rieken zo goed op 't tafel in een potje
:Me sneed oek djeuzemyn<sup>*</sup> overtyd<sup>*</sup> voor de scholen
:Schoone wit of purper voor nuuze scholevrouwtje<sup>*</sup>.

:Maer een koppel mezen hen<sup>*</sup> nulder nest emakt
:Daer in nuuze briefbusse en nulder klentjes piepen
:Vaeder Moeder vliegen in de zunne die krakt<sup>*</sup>
:Nuus land die zo goed rook tuschen Paeschen en Sienschen.

:In 't begun van 'n zomer veugeltjes gaen uutvliegen
:Nulder leven maken in nuus oud Vlanderland
:Maer in 'n winter ze kwaam om e bitje vet 't eten
:Lyk de schamel menschen die slapen in 't Houtland!


<sup>*</sup> <u>Verkloariengn</u>
:'''bloemen''': bloei
:'''djeuzemyn''': jasmynn
:'''hen''': hebben
:'''krakt''': fel schynt
:'''overtyd''': vroeger
:'''scholevrouwtje''': schooljuffrouwe
:'''vare''': verre

== Externe koppeliengn ==
*[http://www.anvt.org/ Akademie voor Nuuze Vlaamsche Tale]
*[http://www.mdsk.net/lvlaemsch_nl.html Vlaanderen in Frankrijk met de Michiel de Swaenkring]
*[http://oukongo.com/hetreuzekoor Het Reuzekoor]
*[http://yserhouck.free.fr Yser Houck]
*[http://katjebei.free.fr De Katjebei]
*[http://www.sint-janscollege.be/projecten/dialect/poezie.htm Vlams van over de schreve] 
*[http://yserhouck.free.fr/Textes/sainte%20anne.html Frans-Vlamsche tekst over Sinte-Anne]
*[http://katjebei.free.fr/driekeuningen/chantsdriekeuningen.htm <i>Starrelied</i>: gezongen Frans-Vlaams Kerstlied]
*[http://home.tiscali-business.be/~tpm09245/lang/lg/wv/bray1.htm Tienste Lesse (Dixième Leçon)]
*[http://www.zuidvlaamsejeugd.org/ Zuid Vlaamse Jeugd - Over Jean-Marie Gantois, ne Frans-Vlamschen paster activist]
*[http://books.google.fr/books?vid=0Pqs2Edytcp3_KXj&id=zn4CAAAAQAAJ&pg=RA1-PA1 Nieuw Vlaemsch-Fransch woordenboek 1842 Dowloadable]
*[http://www.sos-blootland.com Oovr sos-blootand]

== Referesjn ==

<references />

{{Streektoale|Werviks}}

[[Categorie:Toale]]
