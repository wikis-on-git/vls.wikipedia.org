'''Vlasverwerkienge''' is een langk proces da veel ekspertieze vroagt van diegjinne die t'r mee beze is. 't Is ginne still da je azwo moar kunt mee begun'n. Joarnlange kennisse die mjistoal overgedreegn is van voader ip zeune ligt an de boasis van d'industrie.

=='t Proces van de vlasverwerkienge==
===Zoain===
Gelik ol de gewasn moe vlas wok gezoaid weirn. De boern doen dadde in [[moarte]]-[[april]]. De beste ondergrond is [[klitte]] en 't klimoat moe wok goe vochte zin: de ideoale grondn lign ton wok in't Nôord'n va [[Frankrik]], [[Belhie]] en [[Olland]]. De invloed van de [[Nôordzee]] is ton ôok hjil belangrik vo de ontwikkelienge van de vlasplante.

De vlasplante is e vrji ecologiese plante want ze èt vrji winne meststofn nwoode want anders groei ze te stif en ton is de veezle te zochte wodeure da ja slichte lin'n kriegt.

===Oest===
Den oest van de plante gebeurd teegn t'ende van juni. In tidde wier da ollemolle gedoan met 't and. Nu is de nateurlik mé de massinne. De plante moe in zin gehjille ut de grond getrokn weirn. Da weir gedoan om de veezels zwo langk meuglik te odn.

===Reepln of bwotn===
Achter da de plante ip't veld stoat te drwogn, moetn de zoadjes verwidderd weirn. Ge keunt da doen deure te reepln of te bwotn. '''Reeplen''' od in da je de vlasstiengle over de reeple (een sworte kam) trekt, bie '''bwotn''' weird er effectief ip geklopt mé ne sworte van oamre.

===Rwotn===
Angezien da de plante nie ip zin gehjil gebrukt weird mo aljinne de veezle moet die d'r ut losgemoakt weirn. Da noemn we rwotn. De veezle weird in feite losgewjikt van de reste. Ge keunt da ip twji maniern doen: woaterrwotn of dauwrwotn. Bie '''woaterrwotn''' weird de plante vwor 80 eurn in ne woaterbak gestookn mé lauw woater. Die methode is de beste moar wok de dierste en de mjist verveullende van de twji. 

Tut an 1943 most je da wok doen in de riviern gelik de [[Leie]] en de [[Mandel]]. Da is ofgeschaft gewist omda da veel te verveulend wos vwor 't milieu.

De twjidde methode is '''dauwrwotn'''. Ierbie bluvn de plantn geweune butn stoan en vort de plante weg deur bacteriën en vele reegne: ideoal dus vwo West Vloandern.

===Drwogn===
Nu is da plante te nat om te bewerkn dus moe ze gedrwoogd weirn. 't Vlas weir nu rechte ipgezet en azwo onstoan de bekende vlaskapeln die een specifieke vortende geure ofgeevn.

===Broakn en zwiengeln===
De veezle is nu wel losgewjikt en gedrwoogd moa de reste van de plante angt er nu nog wel an en dadde moe verwidderd weirn. De massinne goat dus jirst de stiengle breekn = '''broakn''' en derekt d'r achtre weirn die stiengels verwidderd = '''zwiengeln'''. Nu is da ol in jin massinne mo vroegre wos da e hjil werk vwo doagn an e stik. Azwo e zwiengelmassinne van vroeger wos ne swoorte meulne die stif zjirre ronddroaide wo da je ton de plante moest tusn steekn. Vele minsn zin doabie ulder andn of viengers ofgesleegn gewist.

===Heekln===
Nu goan de veezels verfind weirn deur te heeklen. De plante weir deur e ploate mé izzerne pin'n getrokn die oe verder, oe dichter stoan woardeure da je finne vezels kriegt.

===Spin'n & weevn===
Tut an't heeklen èn we eigenlik te moakn mé specifieke andeliengn die je aljinne moa ziet bie't verwerkn van vlas. 't Spin'n en 't weevn doarenteegn kom je bie ol de textielweefsels teegn. Bie 't spin'n zin d'r wel e poar specifieke diengn die je bie de andre stofn nie èt. De droad weird bievworbeeld in e bad gestookn mé e skiekundege stoffe die de restjes van de plante wegeetn zwoda je e nog beetre en steevrge veezle kriegt.
