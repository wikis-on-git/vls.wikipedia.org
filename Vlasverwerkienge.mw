'''Vlasverwerkienge''' is de verwerkienge van de [[vlas|vlasplante]] tot brukboare vezels vôo den [[textielindustrie]]. Bieproducten zin lemen vôo [[Spoanderploat|leemploaten]] en zoad woarut datter [[Linzoadolie|linzoadolie]] geperst wird.

Vlasverwerkienge es en langk proces da veel ekspertieze vroagt van diegjinne die t'r mee beze is. 't Is ginne still da je azwo moar kunt mee begun'n. Joarnlange kennisse die mjistoal overgedreegn is van voader ip zeune ligt an de boasis van d'industrie.

In de êesten ilft van de twintigste êeuwe woas de verwerkienge van 't [[vlas]] de grôotsten industrietak in de [[Leiestreke]]. Van doarut eit den [[textielindustrie]] en den [[Spoanploatenindustrie]] begunn.


=='t Proces van de vlasverwerkienge==
===Zoain===
Gelik ol de gewasn moe vlas wok gezoaid weirn. De boern doen dadde in [[moarte]]-[[april]]. De beste ondergrond is [[klitte]] en 't klimoat moe wok goe vochte zin: de ideoale grondn lign ton wok in't Nôord'n va [[Frankrik]], [[Belhie]] en [[Olland]]. De invloed van de [[Nôordzêe]] is ton ôok hjil belangrik vo de ontwikkelienge van de vlasplante.

De vlasplante is e vrji ecologiese plante want ze èt vrji winne meststofn nwoode want anders groei ze te stif en ton is de veezle te zochte wodeure da ja slichte lin'n kriegt.

===Oest===
Den oest van de plante, et '''slitt'n''', gebeurd teegn t'ende van juni. In tidde wier da ollemolle gedoan met 't and. Nu is de nateurlik mé de massinne. De plante moe in zin gehjille ut de grond getrokn weirn. Da weir gedoan om de veezels zwo langk meuglik te odn.

===Reepln of bôtn===
Achter da de plante ip't veld stoat te drôgn, moetn de zoadjes verwidderd weirn. Ge keunt da doen deure te reepln of te bôtn. '''Reeplen''' oudt in da je de vlasstiengle over de reeple (een sôorte kam) trekt, bie '''bôtn''' weirdt er effectief ip geklopt mé ne sôorte van oamre.

===Rôtn===
Angezien da de plante nie ip zin gehêel gebrukt weird mo alînne de veezle moet die d'r ut losgemoakt weirn. Da noemn we rôtn. De veezle weird in feite losgewêekt van de reste. Ge keunt da ip twêe maniern doen: woaterrôtn of dauwrôtn. Bie '''woaterrôtn''' weird de plante vôr 80 eurn in ne woaterbak gestookn mé lauw woater. Die methode is de beste moar ôok de dierste en de mêest verveulende van de twêe. 

Toet an 1943 most je da ôok doen in de riviern gelik de [[Leie]] en de [[Mandel]]. Da is ofgeschaft gewist omda da veel te verveulend wos vôor 't milieu.

De twêede methode is '''dauwrôtn'''. Ierbie bluvn de plantn geweune butn stoan en vort de plante weg deur bacteriën en vele reegne: ideoal dus vôo West-Vloandern.

===Drôgn===
Nu is da plante te nat om te bewerkn dus moe ze gedrôogd weirn. 't Vlas weir nu rechte ipgezet en azô onstoan de bekende vlaskapeln die een specifieke vortende geure ofgeevn.

===Broakn en zwiengeln===
De veezle is nu wel losgewjikt en gedrwoogd moa de reste van de plante angt er nu nog wel an en dadde moe verwidderd weirn. De massinne goat dus jirst de stiengle breekn = '''broakn''' en derekt d'r achtre weirn die stiengels verwidderd = '''zwiengeln'''. Nu is da ol in jin massinne mo vroegre wos da e hjil werk vwo doagn an e stik. Azwo e zwiengelmassinne van vroeger wos ne swoorte meulne die stif zjirre ronddroaide wo da je ton de plante moest tusn steekn. Vele minsn zin doabie ulder andn of viengers ofgesleegn gewist.
Oafvoal bestoande ut korte vezels en lemen noem'n ze kroten: oaje doarip sjikt kundje er bollekes van moaken en oafschieten met 'n [[klakkebusse]].

===Heekln===
Nu goan de veezels verfind weirn deur te heeklen. De plante weir deur e ploate mé izzerne pin'n getrokn die oe verder, oe dichter stoan woardeure da je finne vezels kriegt. t' Wird bi schôone in wroengen gedroaid en gegroepeerd in bôoten. Nu est an den toer van de bôotemesjang om t'vlas te verkôpen an de verwirkers.

===Spin'n & weevn===
Tut an't heeklen èn we eigenlik te moakn mé specifieke andeliengn die je aljinne moa ziet bie't verwerkn van vlas. 't Spin'n en 't weevn doarenteegn kom je bie ol de textielweefsels teegn. Bie 't spin'n zin d'r wel e poar specifieke diengn die je bie de andre stofn nie èt. De droad weird bievworbeeld in e bad gestookn mé e skiekundege stoffe die de restjes van de plante wegeetn zwoda je e nog beetre en steevrge veezle kriegt.


==Externe koppelienge==
[http://users.skynet.be/ovo/cult_landbouw.html Vlas in Vloanderen]
[[Category: Textiel]]
