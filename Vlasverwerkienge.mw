{{plat|Mullebeeks}}

'''Vlasverwerkienge''' is de verwerkienge van de [[vlas|vlasplante]] tot brukboare vezels vôo den [[textielindustrie]]. Bieproducten zin lemen vôo [[Spoanderploat|leemploaten]] en zoad woarut datter [[Linzoadolie|linzoadolie]] geprest wird.

Vlasverwerkienge es en langk proces da veel ekspertieze vroagt van diegjinne die t'r mee beze is. 't Is ginne still da je azô moar kunt mee begun'n. Joarnlange kennisse die mjistoal overgedreegn is van voader ip zeune ligt an de boasis van d'industrie.

In de êesten ilft van de twinteste êeuwe wos de verwerkienge van 't [[vlas]] de grôotsten industrietak in de [[Leiestreke]]. Van doarut eit den [[textielindustrie]] en den [[Spoanploatenindustrie]] begunn.

=='t Proces van de vlasverwerkienge==
===Zoain===
Gelyk ol de gewasn moe vlas wok gezoaid weirn. De boern doen dadde in [[moarte]]-[[april]]. De beste ondergrond is [[klyte]] en 't klimoat moe wok goe vochte zin: de ideoale grondn lign ton wok in't Nôord'n va [[Vrankryk]], [[Belgje]] en [[Olland]]. De invloed van de [[Nôordzêe]] is ton wok hêel belangryk vô de ontwikkelienge van de vlasplante.

De vlasplante is e vrji ecologiese plante want ze eit vrji winne meststofn nôode want anders groei ze te styf en ton is de veezle te zochte wodeure da je slichte lin'n kriegt.

===Oest===
Den oest van de plante, et '''slittn''', gebeurt teegn t'ende van juni. In tydde wier da ollemolle gedoan met 't and. Nu is da nateurlyk mee de massinne. De plante moe in zin gehêelle ut de grond getrokn weirn. Da weir gedoan om de vezels zô langk meuglyk te odn.

===Reepln of bôotn===
Achter da de plante ip't veld stoat te drôogn, moetn de zoadjes verwyderd weirn. Ge keunt da doen deure te reepln of te bôotn. '''Reeplen''' oudt in da je de vlasstiengle over de reeple (een sôorte kam) trekt, bie '''bôotn''' weirdt er effectief ip geklopt mee ne sôorte van oamre.

===Rôotn===
Angezien da de plante nie ip zin gehêel gebrukt weird mo alînne de veezle moet die d'r ut losgemoakt weirn. Da noemn we rôotn. De veezle weird in feite losgewêekt van de reste. Ge keunt da ip twêe maniern doen: woaterrôtn of dauwrôtn. Bie '''woaterrôotn''' weird de plante vôr 80 eurn in ne woaterbak gestookn mé lauw woater. Die methode is de beste moar ôok de dierste en de mêest verveulende van de twêe. 

Toet an 1943 most je da ôok doen in de riviern gelyk de [[Leie]] en de [[Mandel]]. Da is ofgeschaft gewist omda da veel te verveulend wos vôor 't milieu.

De twêede methode is '''dauwrôotn'''. Ierbie bluvn de plantn geweune butn stoan en vort de plante weg deur bacteriën en vele reegne: ideoal dus vôo [[West-Vloandern]].

===Drôogn===
Nu is da plante te nat om te bewerk'n dus moe ze gedrôogd weirn. 't Vlas weir nu rechte ipgezet en azô onstoan de bekende vlaskapeln die een specifieke vortende geure ofgeevn.

===Broak'n en zwiengeln===
De veezle is nu wel losgewjikt en gedrôogd moa de reste van de plante angt er nu nog wel an en dadde moe verwyderd weirn. De massinne goat dus jirst de stiengle breekn = '''broak'n''' en derekt d'r achtre weirn die stiengels verwyderd = '''zwiengeln'''. Nu is da ol in jin massinne mo vroegre wos da e hêel werk vô doagn an e stik. Azô e zwiengelmassinne van vroeger wos ne sôorte meulne die styf zêre ronddroaide wo da je ton de plante moest tusn steek'n. Vele minsn zin doabie ulder andn of viengers ofgesleegn gewist.
Oafvoal bestoande ut korte vezels en lemen noem'n ze krootn: oaje doarip sjikt kundje er bollekes van moaken en oafschieten met 'n [[klakkebusse]].

===Heek'ln===
Nu goan de vezels verfynd weirn deur te heek'ln. De plante weir deur e ploate mee izzerne pin'n getrokn die oe verder, oe dichter stoan woardeure da je fyne vezels kriegt. t' Wird bi schôone in wroengen gedroaid en gegroepeerd in bôotn. Nu est an den toer van de bôotemesjang om t'vlas te verkôop'n an de verwerkers.

===Spin'n & weevn===
Tut an't heek'ln ein we eigenlyk te moakn mee specifieke andeliengn die je aljinne moa ziet bie't verwerk'n van vlas. 't Spin'n en 't weevn doarenteegn kom je bie ol de textielweefsels teegn. Bie 't spin'n zin d'r wel e poar specifieke diengn die je bie de andre stofn nie eit. De droad weird bievôrbeeld in e bad gestook'n mee e skiekundege stoffe die de restjes van de plante wegeetn zôda je e nog beetre en steevrge veezle kriegt.

==Externe koppelienge==
*[http://users.skynet.be/ovo/cult_landbouw.html Vlas in Vloanderen]

[[Categorie: Textiel]]
[[Categorie: Vlas]]
