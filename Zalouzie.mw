'''Zalouzie''' of '''jalousie''' ([[AN|Nederlands]] : ''vliegenhor''),  ôok wel zjallezie uutgesproken es een constructie da j'in je veister moe steekn zôdat er gêen bêestjes binn koomn surtout at avound begunt te zyn en in de [[zomer]]e. 't Vôordeel es da je ton toch jen kamer of jen uus kunt verluchtn zounder s'uchtends ip te stoan met elvendertig muggebeetn want ton zit je den hêlen dag met jukte en a je ton nog ne kêe begunt te schartn mak je't allêne moar erger.

Normoal gezien mak je een zalouzie schône ip moate met de chambrangs. Ze bestoat uut [[out]], [[plastiek]] of yzre. A je da gedoan et ton moe je nog een nette an dien koader monteern met vreend klêne goatjes zodat de bêestjes der nateurlik nie deure kunn. Sommigste gebruukn ôok e zalouzie om vô under achterdeure t'angn. Ton angn ze doar wel mêestal ne ressort an die der vôor zorgt dat die zalouzie(deure) van 't zelfst were toesloat. En e jalousie ku j' ook gebruukn a j'e porte-fenêtre et.

[[Categorie:Bouwkundig ounderdêel]]

[[de:Fliegengitter]]
[[en:Window screen]]
[[ja:網戸]]
[[nds-nl:Horre]]
[[nl:Hor]]
