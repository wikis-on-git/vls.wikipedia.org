[[Ofbeeldienge:Jan Steen 003.jpg|thumb|De gekrôonde Rederyker deur [[Jan Steen]]]]
'''Rederykerskoamers''' woarn letterkundige gildn, die in ’t begun van de 15e eeuwe in Vloandern ountstoundn uut kerkelikke of gêestelikke broederschappn, ounder Franschn invloed. De leedn, de Rederykers, schreevn poëzie en tonêelstikkn. 

D’r woarn drie sôortn gedichtn: 'in 't vroede' (serieuze poëzie), 'in 't amoureuze' (liefdesgedichtn) en 'in 't sotte' (komische, soms schunnige gedichtn). 

Iedere rederykerskoamer kôos e patrôonhèilign en e kenspreuke. Kenmerknd woaren ook de ommegangn, grôte stoetn, refereinfêestn en ''landjuweeln''.

De mêest prestigieuze koamers wierdn ‘hoofdkoamer’ genoemd. Vo de Vloanders was da ''Alpha en Omega'' in Yper en ''De Fonteine'' in Gent. Vo Brabant ''Die Rose'' in Leuven, en vo ’t Waasland ''De Goudbloem'' van Sint Niklaas.

In Holland kendn de rederykerskoamers under hoogtepunt surtout binst de Goudn Êeuwe, gesticht deur uutgeweekn Vloamiengn en Broabanders uut ‘t Zuudn. Voorbeeldn zyn: De Pellicaen (Haarlem), D’Eglantier (Amsterdam) en De Palmboom (Leiden). Die noamn stoundn ip ruutvormige schildn (blazoenn), tegoare me de zinsspreukn: respectievelik: 'Trou moet blycken', 'In liefde bloeyende' en 'In liefde werckende'. Woa dan ze speeldn, ip fêestn of kermessn, wierd under schild boovn de deure g’hangn, dikwils tegoare met enigte kann en kruukn, die verweezn no de dustige rederykers.

[[Jan Steen]] makte verschillige schilderyen me rederykerstafereeln. In z’n schilderyen zyn de verschillige functies herkenboar:
*’t Hoofd van de koamer me den titel ''Prince'' of ''Keyser''
* de doagelikse leider: den ''Deken''
*de penningmêester of ''Fiscaal'', ook ''Breuckmêester'' genoemd
*de belangrykstn dichter, die ook regisseur was: de ''Factor''
*de belangrykstn voordroager: de ''Declamator''
*de criticus: de ''Momus''
*de kluchtigoard: de ''Sot''
*de vint die zorgde vo’t blazoen: de ''Vaandig''
Ip ’t schilderye ‘De gekrôonde rederyker’ leest de gelauwerde ''Factor'' vôorn uut z’n werk. Lienks luustert de ''Momus'' kritisch en reks de ''Sot'', met e grôot glas bier in z’n hand, is Jan Steen zelve. Ip ’t blazoen, woavan dat ollêne mo de punt zichtboar is stoa geschreevn: ''Waerom draegt een sot syn teken, omdat hy te voren geck geleken''

==De noame==
‘Rederyker' is e volksetymologische vervormienge van 'rhetoriker', van ‘t Fransche 'rhétoriqueur'.

’t Woord Rederykerskoamer is ofgeleid van ''Cameren van rhetorike'' (Chambres de Rhétorique).
In Vloandern wierdn de rederykers in ‘t begun van de 15e eeuwe ''gesellen van der kercke'', ''gesellen van den spele'' of ''gesellen van der conste'' genoemd. ’t Was mor in ’t middn van de 15e eeuwe dan ze de noamn ''retrosyn'', ''rhetoricien'' en ''Cameren van rhetorike'' van ’t Frans begostn te gebruukn.

==Ountstoan==
In Frans Vloandern (ton Artesië) zoun d’r ol in de 12e eeuwe en zeker in de 13e eeuwe
broederschappn ountstoan zyn, die an d’Hèilige Maagd gewyd woarn, o.a. de in 1229 ipgerichte Confrérie Notre Dame du 'Puy’ in Valenciennes.

In ‘t begun van de 13e eeuwe woarn d’r ryke burgers van Atrecht (Arras), die culturele verenigiengn stichtegn, de zogenoamde 'puys' (ofgeleid van Notre Dame du 'Puy’). Loater wierdn ze 'Chambres de Rhétorique' genoemd.
Ze schrêevn burgerlikke dichtkunst en tonêelkunst en woaren styf actief in Artesië. Die  puys woarn dus ountstoan uut gêestelikke broederschappen en woarn e voorbeeld vo d’eeste rederykerskoamers in Vloandern en Broabant. 

==Landjuweeln==
Ip verschillige plekkn wierdn d’r deur de platselikke rederykerskoamers ''landjuweeln'' g’houdn. Da woarn wedstrydn in voordracht, rymn en tonêelspel. Rederykers van overol kwoamn doa noatoe.
Voorbeelden van winnde stikkn zyn ''Elckerlyc'' en ''Mariken van Nieumeghen''. De winnoare krêeg e prys en most de volgnde kèe de wedstryd organiseern.

‘t Eeste gekend landjuweel wierd g’houdn in Oudenoarde in 1413. Ton volgdn Veurne (1419), Duunkerke (1426), Brugge (1427), Mecheln (1427), Leuvn (1518), Diest (1521), Brussel (1532), Mecheln (1535), Gent (1539), Diest (1541), Antwerpn (1561)...
Tussen 1431 en 1620 wierdn  d’r mêer of 60 landjuweeln g’organiseerd. Ze groeidn uut tout grôte fêestn die doagn en soms zelfs weekn deurdn.

D’r bestound e nauwe soamnwerkienge tusschn Brugge en Rysel. Rysel organiseerde, lik Brugge, e joarliks tornooi, de 'Espinette'. Ieder joar kwoamn de Bruggeliengn no Rysel en Rysel no ‘t steekspel van de ‘Wittn Beir’ in Brugge. Achternoa wierd da ton styf gevierd me de dichters in de [[Poortersloge]].

==Enigte Rederykerskoamers in Vloandern==
De grôte steedn an mêestol verschillige  rederykerskoamers.
Den oudstn in Vloanderen was ''Alpha en Omega'' van Yper.
*Brugge: In Brugge wierdn d’r drie rederykerskoamers gesticht: De drie Sanctinnen, ’t Hèilig Kruus en den Hèilign Gêest, woavan dat Anthonis de Roovere de stadsdichter was.
*Deinze: De Nazarenen
*Diksmude: Den Hèilign Gêest-De Royaerts
*Kortryk: St. Barbara-‘t Hèilig Kruus
*Mêende: De Barbaristen  me de zinspreuke '’Wij hoppen bruers'’ 
*Nieuwpoort: De Doornecroone me de zinspreuke ‘’Van vroescepen dinne’’
*Roeseloare: De zeegbare Herten
*Tielt: Sint Jan-Baptist-Bespoeit dat bloeit
*Veurn: De Sorgeloosen-St. Barbara 
*Yper: Alpha en Omega- De Rosieren-De Korenbloem
*Belle (Bailleul): De Gheltshende-Jong van herten
*Sint-Winoksbergn: De Royaerts
*Hazebroek: Sint Anna, gheseyt Ghedienstigh in ’t werck 
*Duunkerke: In 1584 wierdn de Duunkerksche rederykerskoamers ofgeschaft deur [[Alexander Farnese]]. Enigte decennia loater wierd ‘t Kersouwken (=madeliefje) ipgericht. De patrôonhèilign was den H. Michael en de zinspreuke was ''Verblydt in den tydt''.
De chirurgyn  [[Michiel de Swaen]] wierd in 1687 benoemd tout ‘’prince’’.

Spytig genoeg wierdn Duunkerke, Belle, Rubroek, Sint-Winoksbergn  Hazebroek en ol de Vlamsche steedn en dorpn ''over de schreve'' de volgnde eeuwn verfranst.

==Achter de Spoansche furie en de val van Antwerpn==
Achter de Spoansche furie en de val van Antwerpn kwamt er ’n ende an de glorietyd van de 
rederykerskoamers in de Zudelikke Nederlandn. Ounder den [[ertog van Alva]] me z’n Bloedroad kwamt er e verbod ip de kritische rederykers.
Joarn loater durfdn sommigte were begunn, mo de Road van Vloandern bepoalde  in ogustus 1593 dat ‘t verbod blêef. Sommigte koamers stoptn me ‘’de const van Rhetorica’’ en blêevn
ols zuver kerkelikke gildn bestoan.
[[Albrecht en Isabella]] lietn  de rederykers were toe in 1601, mo de tonêelstikkn wierdn gecensureerd en ze mostn goegekeurd wordn deur de platselikke paster of gerechtsofficier.

[[Categorie:Dichtkunste]]

[[de:Rederijkers]]
[[en:Chamber of rhetoric]]
[[fr:Chambre de rhétorique]]
[[nl:Rederijkers]]
