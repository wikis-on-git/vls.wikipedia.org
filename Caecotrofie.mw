'''Caecotrofie''' ("seekootrofie" uutgesproken) is de weegaarde van de penswerkinge bie d'erkauwers. 


Caecotrofie is 't verschynsel da keuns under voeier tweê keêrs ip eten. Zuste lik d'erkauwers eten ze veel vezelig materiaal, dus [[ges]], [[hooi]], [[strooi]], [[schorse]], en vanalles wo dat er vele [[ruwe celstoffe]] in zit. Keuns en pertangs ginne [[pense]] wo dat er van alle soorten micro-organismen in leven lik bie d'erkauwers. 

Keuns en ne [[slokderm]], [[mage]] en [[dinne derm]] zuste lik de [[mens]]. Ipname van [[voedingstoffen]] no de [[bloedbane]] gebeurt in de dinne derm. Met dat de microbiële vertêêrienge van al da vezelig materiaal mo gebeurt in de blende derm die achter de dinne derm angt, zo 't [[keun]] dus eigelik met die voedingsstoffen nie vele nie meer zyn. Dom mee da keuns dor een truuksje ip gevoen en. Keuns eten verre ne hele dag deure. Al da voeier gaat deur de mage en dinne derm no de blende derm wo dat 't microbieel vertêêrt wordt. In de loop van de vornoene zetten de keuns under ip under gemak ip under achterwerk. Ze brieng do bie underne [[kop]] toe bie under [[gat]]. Den elt van den inoed van de blende derm gaat deur de [[dikke derm]] en [[esderm]] (Nl: endeldarm) nor 't gat. Onderweg wordt heel 't sootje verdeeld in kleêne pakketjes met een bitje slym rond. Effenan dat er zuk pakketje uut da keun zen gat komt, zwelgt em da deure zonder meer. Al die microbieel verteirde voedingsstoffen komn nu in de mage wo dat ook 't microbieel eiwit vertêêrd wordt, en derachter komn die zaken in de dinne derm wo dat nu de verteirde voedingsstoffen in de bloedbane gaan. 

Caecotrofie is een merkwaardig systeem om vezelachtig materiaal te vertêêrn zonder pense. Een zwak punt eran is dat een keun noois gin [[diarree]] mag en. Diarree is deur diene deurezwelgtechniek voe keuns een dodelike ziekte. Keunekwekers oen dorom assan goed de kleur van 't [[vel]] van under keuns in de gaten. Professionele keunekwekers en praktisch assan witte keuns, namelik [[moere]]n (Nl: voedsters) van de rassen [[Witte van Dendermonde]] of [[Californiër]], en [[buk]]s (Nl: rammelaars) van 't ras [[Witte Nieuw-Zeelander]]. A je ziet dat under witte [[pels]] een kleên bitje matter is dan gewêênte, of zelfs een bitje bruunachtig, ton wit je da je keuns al verflowd zyn, en kantje boord diarree an't kriegen zyn. Een klêên bitje azyn in 't drinkwater doen elpt dikkers.


Caecum is de Latynse benaminge van de [[blende derm]].

==Mêer informoasje==
http://www.konijnen.be/nederlands/caecotrofie.htm
