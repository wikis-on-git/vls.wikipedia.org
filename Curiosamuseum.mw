[[Ofbeeldienge:Antoon Vanneste.jpg|thumb|Antoon Vanneste]]

Et '''Curiosamuseum''' werd ipgericht deur Antoon Vanneste ([[Gilwe]], [[10 februoari]] [[1915]]). Et was gevestigd in de Peperstroate 24 te [[Eule]], en ’t ielt er mee ip te bestoan oat de stichter-conservoator Antoon Vanneste overleed’n es ip [[6 november]] [[2001]].

Et begun van et curiosamusee goat were noa 1963, wannêer Antoon bezig wos me ’t ipkussen van zinne zoldre en enigste voorwerpn ontdekt et ut de vroegere café die in et us gevestigd was, genoamd ‘Au Lion d’Or’. Antoon vroeg den oudYzermersjang voe te komne moa toen da dendien te lange ip zich liete wacht’n, begost ie moa zelve êenigste stikk’n ip te kuss’n en tussn zin verzoamelinge ipgezette veugels te platsn. Et resultoat bevield’ em wel, en van teene kwamt andre. Stiloan wer dêene achtrd’andr koamer in ’t us ingepalmd me nieuwe stik’n.

Et è bykanst onmeuglyk voe ip te sommn wa da d’Antoon in de lôop der joaren allemoale verzameld et. Ol wa moelyk te vind'n wa, of enigst in zin sorte, intresseerdeg‘em. Wat da ipvoalt in zin verzoamelinge, zin de twêe grôte domein’n: muzik en legerstikk’n.

Muzik was oalsan de grôte passie in ’t leven van Antoon. Dankzie zin intresse en voardigie sloagdige ie derin om vele oude kapotte instrument’n were speelkloar te moak’n.

De militaire vôorwerp’n woaen nie zozêre te wit’n an de krigshaftige ingesteldheid van de conservoater, moa kwamn vôort ut de twêe weireldôorlogn die en belangryke rolle speeld’n in zin leven: binst den êesten wêerd ie geboorn, en binst den twêedn trouwdige Antoon me Antoinette De Lombaerde.

==Collectie==
[[Ofbeeldienge:Accordeon.jpg|thumb|Den grôtste accordeong ter weireld]]
Een korte (onvolledige) ipsomminge van de collectie:

*Militaire elmen ut [[Belgje]], [[Duutsland]], [[Ôostenrik]], [[Spanje]], [[VS]], [[Rusland]], ...
*Onderden obussen, soabels, gewêern, uniformn, kostums, ridderharnassn
*Een Duts en Amerikoans legervliegtuig da in den of ipgesteld woarn,  Amerikoanse ([[Media:tractor_antoon.jpg|zie foto]]) , Britse en Franske legervoertugn, en enigste odde moto's ut WOII
*Een unieke verzoamelinge muzikinstrumentn me oa.:
**Een onderdtal accordeongs, woaronder et grôtste ter weireld, afkomstig uit [[Itoalië]] en 1,9 m ôoge.
**15 oude droaiorgels
**Zeldzoame muzikdôozn
**Mechanische piano’s en pianola’s
**Oude examplarn van bekans alle bestoande muzikinstrumentn

*Onderden grôote en kleine orloges en stoande klokk'n
*Een verzoamelinge ipgezette bêestn waaronder de ‘grôtste tigre ter weireld’ en de ‘grôtste ratte ter weireld’
*Een gereconstrueerd oud caféinterieur (Au Lion d’Or), een oud wienkelinterieur, een oude klompemoakerie,...

{{bron|bronvermelding=
*Maes, N. (1995) "Antoon Vanneste, museumconservator", Heulespiegel, nr.22, december 1995, pp.1-9
}}

[[Categorie:Kortrik]]
[[Categorie:Museum]]

[[nl:Curiosamuseum]]
