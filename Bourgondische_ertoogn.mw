In de geschienisse van de [[Nederlandn]] en de '''Bourgondische Ertoogn''' e belangrike rolle gespeeld in 't centraliseren van de macht over al de verschillende "provincies". 

==[[Margaretha van Male]] en [[Filips de Stoute]]==
De Bourgondische periode wier voe Vlaandern ingezet met de trouw van d'erfdochter van de Vlamse graaf Lodewijk van Male. Margaretha van Male trouwde met [[Filips de Stoute]]. Em was de broere van de Fransche keunink. Margaretha en Filips wiern graaf en gravinne in 1384. 

Al in 1386 richtten ze de [[Rekenkamer van Vlaandern]] ip. Diene rekenkamer zat in [[Riesel]], en controleerde de rekeningen van al de Vlamse rekenplichtige ambtenaren. 't Archief van die instellinge is bewaard, en bevat ne schat an informatie voe de geschienisse van zowel 't graafschap Vlaandern, alsook voe de geschienisse van de Nederlan'n in 't algemeen omdat die instellinge later bevoegd wier voor de centrale Bourgondische instellingen, dus ook buten 't graafschap Vlaandern. 

==[[Jan zonder Vrees]]==
Ze wiern in 1404 ipgevolgd deur underne zeune [[Jan zonder Vrees]].

==[[Filips de Goede]]==
In 1419 volgde [[Filips de Goede]] zen vader ip. 't Is surtoe onder zyn bewind dat de Nederlan'n in grote mate verenigd wiern. Ie regeerde stief lange, toe dat em in 1467 wier ipgevolgd deur zen zeune [[Karel de Stoute]]. 

==[[Karel de Stoute]]==
Em was vreed ambitieus, en sleutelde verder an de centrale instellingen voe de Nederlan'n, met onder meer in 1743 d'iprichtinge van de [[Grote Raad van Mechelen]]. Dat was vreed tegen 't gedacht van d'onderdaan'n omdat heel die instellienge bemand wier met gasten die gin Vlams kosten. 

==[[Maria van Bourgondië]]==
Achter da Karel in 1477 gesneuveld was in [[Nancy]] in [[Vrankryk]], volgde zen dochter [[Maria van Bourgondië]] em ip. De meistje was mo 19. In 't begin ad ze ferm vele probleem. Eur machtige onderdaan dwongn eur zoverre da ze dienen Grote Raad van Mechelen were afschafte. 

==De Habsburgse dynastie==
Maria trouwde met [[Maximiliaan van Oostenrijk]]. Ze was de latste van de Bourgondiërs die regeerde over Vlaanderen. Ze stierf in 1482 achter da ze in Wiendale lelik van eur perd was gestuukt. 't Meisje was mo 25. Eurne zeune [[Filips de Schone]] was nog ne peuter. In zyn plekke regeerde de weware Maximiliaan als regent. Achter dat em keizer van 't [[Illig Roomsche Ryk]] was geworn, wier Filips de Schone in 1494 meerderjarig verklaard zodanig dat em koste regeren over de Nederlan'n. Filips en zen zuster Margaretha trouwden met de respectivelike dochter en zeune van Isabella, keuniginne van [[Castilië]], en Ferdinand, keunink van [[Aragon]]. Deurdat Margaretha's vint vroeg gestorven is, en Filips de Schones vrouwe de enigste erfgename wier van die twee troons in Spanje, wier Filips keunink was grote gedeelten van Spanje, Bourgondië en de Nederlan'n. Met em zyn der Nederlan'n onder de dynastie van de [[Habsburgers]] gekom.

[[Categorie:Middelêeuwen]]
