'''Gerard David''' (Oudewater, ca. [[1460]] – [[Brugge]], [[13 ogustus]] [[1523]]) was de latste grôte kunstschilder uut de schole van de [[Vlamsche Primitievn]]. 

==Zyn leevn==
Je krêeg z’n schildersipleidienge verzekers in z’n geboorteplatse Oudewater in [[Olland]] en loater ook in Haarlem.

In 1484 weundeg't ie in Brugge. Je was doa lid van ’t schildersambacht. ’t Ende van de 15e êeuwe was nie zo’n goe moment vor in Brugge te kommn werkn. De goeie tydn woarn gepasseerd. Den ounverwachtn dôod van ertog [[Karel den Stoutn]] ip ’t slagveld van Nancy, in 1477, brocht vo de Bourgondische Nederlandn e periode van ounzekereid en socioale ounruste. D’ipstandn en oorloogn woarn slicht vo ’t artistiek leevn. Moar oundanks den economischn achteruutgank van Brugge eet ’t atelier van Gerard David toch veertig joar goe gedroaid. J’a goeie reloaties me d’oge kringn, je trouwde me de dochter van e rykn goudsmed en je krêeg ipdrachtn van de kerke en ’t stadsbestier. En achter da [[Hans Memling]] gestorvn was in 1494 namt ’n z’n rolle over.

Je stierf in Brugge in 1523.

==Zyn werk==
In ’t werk ''Den doop van Christus'' ([[Groeningemuseum]] [[Brugge]]), is ‘t dudelik te zien da David enerzyds beïnvloed was deur de precisie, ’t realisme en de techniek van de grôte mêesters van de 15e eeuwe, [[Jan van Eyck]], [[Rogier van der Weyden]], [[Hugo van der Goes]] en [[Hans Memling]]. Moar anderzyds stound 'n oopn vo d’artistieke vernieuwienge die uut [[Itoalië]] overgewoaid kwam. Je was êen van d’êeste kunstenoars in de [[Lêge Landn]] die [[renaissance|renaissancemotievn]] in z’n schilderyen verwerkte, ultramoderne versieriengn van Italioansche origine.
 
Deur z’n andacht vo volumewerkienge, de nateuralistische effectn en de renaissance-siermotievn kondigt 'n de 16e êeuwe an.
[[Ofbeeldienge: Gerard David 004.jpg| thumb|center|600 px|<center >Den doop van Christus.]]

==Te zien in ’t Groeningemuseum==
*Den doop van Christus (begun 16e eeuwe)
*’t Oordeel van Cambyses (1498)
Volgns ’n oud Perzisch veroal was Sisamnes e corruptn rechter, die ip bevel van keunink Cambyses leevnd gevild wierd.
Ip ’t linkerluuk is d’arrestoatie van Sisamnes me Cambyses te zien, die de beschuldegiengn an ’t ipnoemn is.
Ip ’t rechterluuk de villienge van Sisamnes. Reksboovn zit Otanes, z’n zeune en ipvolger ip de rechterlikke zetel die beklid is met ’t vel. De zeune most dus ip ’t vel van z’n voader zittn.

De paneeln zoatn oorsprounkelik an makkoar vaste en ingn in de scheepnkoamer (de gerechtszoale) van ’t staduus van Brugge. ‘t Was e voorbeeld vo de rechters wat dat er koste gebeurn on ze corrupt woarn.
D’openboare locoatie verkloart d’ofmetiengn van ’t werk en ook woarom dat ip ’t linkerpaneel de woapnschildn van [[Filips den Schoonn]] en [[Johanna van Aragon]] en ip ’t rechterpaneel de woapns van Brugge stoan.

[[Ofbeeldienge:Gerard David 007.jpg| thumb| left| ’t Oordeel van Cambyses (linkerluuk) ]]
[[Ofbeeldienge:Gerard David 012.jpg| thumb| 't Oordeel van Cambyses (rechterluuk) ]]

{{commonscat|Gerard David}}


[[Categorie:Vlamsche Primitievn|David, Gerard]]

[[de:Gerard David]]
[[en:Gerard David]]
[[es:Gérard David]]
[[fi:Gerard David]]
[[fr:Gérard David]]
[[it:Gerard David]]
[[ja:ヘラルト・ダヴィト]]
[[nl:Gerard David]]
[[pl:Gerard David]]
[[pt:Gerard David]]
[[ru:Давид, Герард]]
