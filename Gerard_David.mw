'''Gerard David''' (Oudewater, ca. [[1460]] – [[Brugge]], [[13 ogustus|13 augustus]] [[1523]]) was de latstn grootn kunstschilder uut de schole van de [[Vlamsche Primitievn]]. 

==Zyn leevn==
Je kreeg z’n schildersupleidinge verzekers in z’n geboorteplatse Oudewater in [[Olland]] en loater ook in Haarlem.

In 1484 weundigt y in Brugge. Je was doa in ’t schildersambacht upgenoomn. ’t Ende van de 15e eeuwe was nie zo’n goe moment vor in Brugge te kommn werkn. De goeie tydn woarn gepasseerd. D’n onverwachtn dood van ertog [[Karel den Stoutn]] up ’t slagveld van Nancy, in 1477 brocht vo de Bourgondische Nederlandn ’n periode van onzekereid en socioale onruste. D’upstandn en oorloogn woarn slecht vo ’t artistiek leevn. Moar ondanks d’n economischn achteruutgank van Brugge èt ’t atelier van Gerard David toch veertig joar goe gedroaid. J’a goeie reloaties mè d’oge kringn, je trouwde mè de dochter van ’n rykn goudsmed en je kreeg updrachtn van de kerke en ’t stadsbestier. En achter da [[Hans Memling]] gestorvn was in 1494 namt ’n z’n rolle over.

Je stierf in Brugge in 1523.

==Zyn werk==
In ’t werk ''D'n doop van Christus'' ([[Groeningemuseum]] [[Brugge]]), is ‘t dudelik te zien dat David enerzyds beïnvloed was deur de precisie, ’t realisme en de techniek van de grote meesters van de 15e eeuwe, [[Jan van Eyck]], [[Rogier van der Weyden]], [[Hugo van der Goes]] en [[Hans Memling]]. Moar anderzyds stond y oopn vo d’artistieke vernieuwinge die uut [[Itoalië]] kwam overgewoaid. Je was een van d’eeste kunstenoars in de [[Lege Landn]] die [[renaissance|renaissancemotievn]] in z’n schilderyen verwerkte, ultramoderne versieringn van Italioansche origine.
 
Deur z’n andacht vo volumewerkinge, de nateuralistische effectn en de renaissance-siermotievn kondigt y de 16e eeuwe an.
[[Ofbeeldienge: Gerard David 004.jpg| thumb|center|600 px|<center >D'n doop van Christus.]]

==Te zien in ’t Groeningemuseum==
*D’n doop van Christus (begun 16e eeuwe)
*’t Oordeel van Cambyses (1498)
Volgns ’n oud Perzisch veroal was Sisamnes ’n corruptn rechter, die up bevel van keunink Cambyses leevnd gevild wierd.
Up ’t linkerluuk zie je d’arrestoatie van Sisamnes mè Cambyses die de beschuldigingn an ’t upnoemn is.
Up ’t rechterluyk de villinge van Sisamnes. Reksboovn zie je Otanes, z’n zeune en upvolger zittn up de rechterlikke zetel die beklid was met ’t vel. De zeune moest dus up ’t vel van z’n voader zittn.

De paneeln zoatn oorspronkelik an makkoar vaste en ingn in de scheepnkoamer (de gerechtszoale) van ’t staduus van Brugge. ‘t Was e voorbeeld vo de rechters wat dat er koste gebeurn on ze corrupt woarn.
D’openboare locatie verkloart d’ofmetingn van ’t werk en ook woarom dat up ’t linkerpaneel de woapnschildn van [[Filips den Schoonn]] en [[Johanna van Aragon]] en up ’t rechterpaneel de woapns van Brugge stoan.

[[Ofbeeldienge:Gerard David 007.jpg| thumb| left| ’t Oordeel van Cambyses (linkerluuk) ]]
[[Ofbeeldienge:Gerard David 012.jpg| thumb| 't Oordeel van Cambyses (rechterluuk) ]]

[[Categorie:Vlamsche Primitievn|David, Gerard]]

[[de:Gerard David]]
[[en:Gerard David]]
[[es:Gerard David]]
[[fi:Gerard David]]
[[fr:Gérard David]]
[[ja:ヘラルト・ダヴィト]]
[[nl:Gerard David]]
[[pl:Gerard David]]
[[pt:Gerard David]]
[[ru:Давид, Герард]]
