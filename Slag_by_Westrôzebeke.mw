De '''Slag by Westrôzebeke''' is uutgevochten ip 27 november 1382 ip de Goedberg tussen [[Rôzebeke (Stoan)|Westrôzebeke]] en [[Passchendoale]].

==Verloop==
De [[Vloandern|Vlamse]] steedn laagn in ruze mè de [[Groaf van Vloandern]] Lodewijk II van Male. Omda 't ie alêne ni kost oaln, vroeg de groaf ulpe an keunienk Karel VI van [[Frankryk]]. Karel VI wos nog e kind en den eigentlikken boas van [[Frankryk]] was [[Filips de Stoute]].
Dien Filips was getrouw mè de dochter van Lodewijk: Margareta van Moale. Ne zat ip da moment [[Oudenoarde]] te belegern, mo kwam egliek of.

't Smoarde en de Fransche zettn under i ne vierkant ip e berg en lietn 't voetvolk anvolln no den andere berg woada 't leger van de Vlamse steden van Filips van Artevelde stond. 't Frans voetvolk kost ze gin mêester en moest ipgeevn. Van Artevelde peisde dat 'n an 't winn was en viel zelve an. Doadeure koste 't Franse peirdevolk under ipzyds anvolln. D'achterste Vloamiengn panikeerden en scheurdn under piste.

De reste van de Vloamiengn zettn under in e rounde, mo wiern achteruut gedreevn. Nog e dêel koste vluchtn en de reste zat ip den deur zodoanig ip en oop, dan ze zelfs ni mè kostn vichtn.
Filips van Artevelde sneuvelde en 't was gedoan.

De Fransche wonn en in 't werekêern, plunderdn ze nog 't êen en 't ander: azoa zyn Manten en Kalle van 't [[belfort|alletorentje]] van [[Kortryk]] in [[Dijon]] gerakt, woar dan ze nu nog zyn.

[[Categorie:Stoan]]
