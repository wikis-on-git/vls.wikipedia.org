[[Ofbeeldienge:Robertsmith.jpg|thumb|right|330px|Robert Smith van The Cure]]

'''The Cure''' es nen [[Ingeland|Ingelsen]] [[rockgroep]], mêer bepoald nen [[New Wave]] groep. Ze zin bekend voor under melankoliesche, nohol zwarte muziek, moar zein wok lichtvoetige, mêer poppy nummers gemakt. Visueel zin ze vôorol gekend deur under zwarte klièr'n, en deur de hoarsnit en de maquillage van de zanger, Robert Smith.

==De ieste joar'n: 1976 - 1985==
The Cure es in feite begonn'n als '''Easy Cure''', een typisch geval van moatn in schoole die een groepke begosten. Robert Smith, soamen me Michael Dempsey (bass), Laurence "Lol" Tolhurst (drums) en Porl Thompson richttn in 1976 under groepke. De êeste ploate kwam t'er in 1979, '''Three Imaginary boys''', me korte, felle punkliedjes. ''Killing An Arab'' wos nen single, en zorgde ol onmiddellyk voo probleem'n, omdat sommigen der een racistisch liedje in zoag'n, olhoewel het just het omgekièrde wos. Ondertuss'n brochten ze wok de single ''Boy's don't cry'' ùt. In 1980 kwam een volgens sommigen êeste oogtepunt, met de ploate '''17 seconds''', die de bekendste single bevat van The Cure: ''A Forest''. De ploate wos vriè minimalistische, donkere ploate. Een joar loater kwam '''Faith''', een ploate die styf in't verlengde lag va 17 seconds. Ip da moment begoste een vriè donkere periode voo de groep, met overvloedig drank- en drugsmisbrùk en veel zelfmôordgedachtn. Dat eit geleid tot '''Pornography''', en de sfere van de ploate keun je gemakkelyk illustreer'n met de êeste zinne: ''Doesn't matter if we all die''. Ip 't êeste moment es de ploate vriè ofgebrook'n deur de critici, moar nu weirdt ze beschowd als êen van de ôogtepuntn. De groep stond ip een kièrpunt en besefte da ze zôo nie kostn deuredoen. Ze beslootn dus voo 't leev'n wa luchtiger ip te pakk'n, wa resulteerde in drie poppy nummers: ''Let's go to bed'', ''The walk'' en ''The lovecats'', singles die wok redelyk wa commercieel succes gehad ein. Ze brochten die singles ùt ip nen mini-elpee '''Japanese Whispers''', êest allêene moar in [[Japan]], moar loater in de hièle weireld. In 1984 volgde ton het ontgoochelende '''The Top''', en in 1985 '''The head on the door''', me de sterke singles ''Close to me'' en ''Inbetween days''.

==De succesjoar'n 1986 - 1996==
Met The head on the door begost er een commercieel succesvulle periode van 10 joar voo de groep. ''Close to me'' betièkende de deurbroake in commerciële tv-programma's en zorgde voo bekendheid over hièl [[Europa]] (vôorol in [[Vrankryk]], [[Belgje]] en [[Dutsland]]). In 1987 volgde ton de echte deurbroake in [[Amerika]], me '''Kiss me, kiss me, kiss me'''. Vôorol de single ''Just lyke heaven'' deed et goed, en wos den êesten single die in de Amerikoanse top 40 gerakte. Loater es de videoclip van da nummer gekooz'n tot beste alternative video of all time deur MTV's 120 Minutes ('t alternatieve muziekprogramma van die zender). In 1989 kwam de bevestiginge mè '''Disintegration''', deur veel'n beschowd als de beste ploate van de groep. ''Lullaby'' wos de bekendsten single, moar andere singles woaren wok succesvol: ''Lovesong'', ''Fascination Street'' en ''Picturers of you''. Lovesong ei zelfs de twidde plekke gehoald in de Amerikoanse top 10, een ièle prestoatie voo nen alternatieven groep. De groep ging deure ip under (commercieel) elan mè '''Wish''', die een aantal sterke singles oat (''Friday I'm in love''), moar globoal gezien nie miè 't niveau van de vôorige ploate hoalde.

==De recente joar'n: 1996 - nu==
De uidige periode weird voorol gekenmerkt deur lange periodes tuss'n ploatn en 't utbring'n van best-offs en live ploatn, een tièken da ne groep verzoadigd ès en nie miè zo nôodig iets moe vertell'n me udder muziek. In 1996, vier joar achter under vôorige ploate brochtn ze '''Wild Mood Swings''' ut, de volgens veel'n slichtste ploate da ze ôoit gemakt ein, moa die toch redelyk verkocht deur under ipgebowde reputoatie. Een dièl van de reden voo de lange periode tuss'n de twiè latste ploatn wos de rechtzoake tuss'n Lol Tolhurst, een lid van't êeste eure, en de reste van de groep. Lol wos ontsleeg'n en eiste veel royalties. Achter een bittere rechtszoake verloor Lol. Achter were een lange periode va 4 joar brochten ze in 2000 '''Bloodflowers''', een ploate die qua sfeer én kwaliteit weer ansloot bie de vôorige ôogtepuntn, Pornography en Disintegration, en doarmee een trilogie vormt. In 2004 volgde ton under vôorlopig latste studioalbum, me de noame '''The Cure'''. Omda ze ne kiè wa'd anders wilden ein ze die ploate loatn producen deur nen [[nu-metal]] producer, [[Ross Robinson]]. Dad ès redelyk gelukt, want de ploate ès deur critici redelyk goe ontvang'n, alhoewel da tie nie miè de commerciële weerklank kreeg als in under ôogdoag'n.

==Band me Belgje==
The Cure es oltyd redelyk populair gewist in Belgje, voorol in de Woalen. 
*Zein bevôorbeeld 5 kièr'n gespeeld ip [[Torhout-Werchter]], in 1981, 1990, 1995, 2000 en 2004, en dikwils als headliner. Ièn iptreed' doarvan es weireldberoemd geword'n onder Cure volgers, noamelyk da van 1981. The Cure speelde ton vôor Robert Palmer. De iptreed'ns woar'n ol utgelôop'n, en The Cure, ip da moment nog een redelyk onbekende groep, kreeg de niet zôo vrindelyke suggestie voo te stopp'n, of de strôom ging utgetrokk'n weirden. Ze mochtn nog êen nummer speel'n, en ze vond'n der nie beter ip dan ''A Forest'' 15 minuutn te loatn deur'n. Achter 't nummer riep een groepslid 'Fuck Robert Palmer! Fuck rock-and-roll!!'.
*In 2002 ein zen nen specioal'n tour gedoan woarin da ze Pornography, Disintegration en Bloodflowers integroal achter elkoar speeld'n, een iptreed'n van 3 euren. Zein da moa drie kièr'n gedoan, en êen van die kièr'n wos in [[Vorst Nationoal]], in [[Brussel]].

==Leed'n==
Volgens sommigen es The Cure gelyk an Robert Smith, en Robert Smith an The Cure. The Cure eit ton wok ol vièl bezetting'n gehad, met moa êen constante, Robert Smith. Moar de inbreng van de andere leed'n weirdt soms onderschat, want zein olllemoale uddern inbring in't schrivv'n van nummers.

Udige bezettinge:
*Robert Smith (zang, gitaare, keyboards)
*Roger O'Donnell (keyboards; 1987-1990, 1995-nu)
*Perry Bamonte (keyboards, gitaar; 1990-nu)
*Jason Cooper (percussie; sedert 1995)
*Porl Thompson (gitaare; 1977-1978, 1984-1992 en were vanof 2005)

==Ploatn==
=== Studio-ploatn ===
* Three Imaginary Boys (1979; in de [[Verêenigde Stoaten|VS]] in 1980 eirùtgebracht onder'n titel 'Boys Don't Cry')
* Seventeen Seconds (1980)
* Faith (1981)
* Pornography (1982)
* Japanese Whispers (1983)
* The Top (1984)
* The Head on the Door (1985)
* Kiss Me, Kiss Me, Kiss Me (1987)
* Disintegration (1989)
* Wish (1992)
* Wild Mood Swings (1996)
* Bloodflowers (2000)
* The Cure (2004)

=== Live-ploatn ===
* Concert : The Cure Live (1984)
* Entreat (1990)
* Paris (1993)
* Show (1993)

=== Verzoameleirs ===
* Staring at the Sea: The Singles (1986)
* Galore (1997)
* Greatest Hits (2001; bevat twee nieuwe nummers)
* Join the Dots: B-Sides and Rarities, 1978-2001 (The Fiction Years) (2004)

==Externe koppelienge==
*[http://www.thecure.com Officiëel'n website]
*[http://ourworld.compuserve.com/homepages/ChainofFlowers/ De mêest informatiev'n onafhankelyken site] 

[[Categorie:Groep ut et Verênigd Keunienkriek]]
[[Categorie: New Wave]]

[[af:The Cure]]
[[cs:The Cure]]
[[da:The Cure]]
[[de:The Cure]]
[[en:The Cure]]
[[es:The Cure]]
[[et:The Cure]]
[[fi:The Cure]]
[[fr:The Cure]]
[[gl:The Cure]]
[[he:הקיור]]
[[ia:The Cure]]
[[it:The Cure]]
[[ja:ザ・キュアー]]
[[lb:The Cure]]
[[lv:The Cure]]
[[nl:The Cure]]
[[no:The Cure]]
[[pl:The Cure]]
[[pt:The Cure]]
[[ru:The Cure]]
[[simple:The Cure]]
[[sr:Кјур]]
[[sv:The Cure]]
