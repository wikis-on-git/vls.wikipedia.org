'''Wendune''' (officieel Nederlands: "Wenduine") is een [[dêelgemêente]] van de kustgemêente [[D'n Oane]].
In Wendune weunen d'r apeuprès 4000 mensch'n.

't Is een kustgemêente met 'n rustig en familiaal karakter. Alles is dichte bie: zêe, strange, bus, dunen, wienkels en cafeetjes mè gezellig drukke terrasjes.

Van ip de "Spioenkop", een koddig uzetje dat boven ip een dune van 31 meter stoat, è je een prachtig panorama van bus, dunen, zêe en rotonde.

De rotonde is een ideale speelplekke vo de kleine joenges. Je kunt 'r go-cart'n, skeeleren en petanque spelen en j' èt doar ook 't Wielingenzwembad.

Ip de roendienge van de zêediek stoat 't standbeeld van groaf de Smet de Naeyer (1843-1913) êeste minister oender Leopold II. Die groaf è stief vele gedoan vo de uutbouw van de Belgische kustinfrastructeure.

==Geschiedenisse==
Wendune is mo roend 1180 een zelfstandige parochie geworden. Vodien was 't afhankelik van de kerke van [[Uutkerke]]. 't Belangriekste aspect van z'n geschiedenisse is de bloeiende zêevisscherie. In 1378 ad Wendune een visschersvlôot van 43 bôot'n. De visschers add'n ton nie allêne last van koapers en oorlogvoerende scheep'n mor ook van de "bruunvis" die ze "meerzwien" (marswin) noemd'n. Die vis berokk'nde stief vele schoa an under visnett'n. Van de proost van Sint Donaas in [[Brugge]] èn ze ton de toeloatienge gekregen van ip 't meerzwien te joagen "met harpoen zonder pardoen". Uut de visschershistorie èt Wendune z'n woap'nschild overg'houd'n da nu ipgenomen is in 't nieuw woap'nschild van D'n Oane. In 1424 ad de visschersgilde van Wendune een nieuwe vlagge nôdig. Dorip stoend de tekst: "Met harpoen zonder pardoen". 
Vanof de 16e êeuw gieng de visscherie stief achteruut en in de 18e en 19e êeuw was Wendune mor een klein dorptje nie mè. Toet 1870 leefde de bevolkienge stief teruggetrokk'n, mo 't ipkommend kusttoerisme bracht doa veranderienge in. Toerist'n uut [[Blank'nberge]] makt'n een stevige wandelienge no Wendune "per ezel". En nateurlik deurdege 't nie lange êer dat er 'n poar cafés kwoam'n woa da ze kost'n geniet'n van een stute met espe of een koekestute mè kaffie. 
In 1886 kwamt er een boane no Blank'nberge en in 1886 de stoomtram van [[Ostende]] no Blank'nberge. 't Gemêentebestier ad dovôren de gigantische somme van 57000 fr. tegoare gescharreld.
Roend 1895 wierden grôte openboare werk'n gestart en groeide 't bescheid'n Wendune uut toet "de prinses der badsteden".
