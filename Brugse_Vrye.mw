''''t Brugse Vrije''' was in 't Ancien Regime de kasselrie van [[Brugge]]. Da was een groot plattelandsgebied die wier begrensd deur de Westerschelde in 't noorn, de [[Noordzêe]] in 't westen, den [[Iezer]] in 't zuun, en in 't oosten deur de denkbeeldige liene Merkem-[[Lichtervelde]]-Ursel-Lembeke. Bin da groot gebied lagen der vele enclaves die een eigen bestier an: de steden  [[Toeroet]], [[Gistel]], [[Oed'nburg|Oedeburg]], Eeklo ... en d'heerlikheden [[Wiendoale|Wiendoale]], [[Siesele]], [[Proosse]] en [[Kanunnikse]], ...

't Vrije was ingedeeld in drie kwartieren: 't noord-, oost- en westkwartier. Alle drie waren z'ip underne toer ipgedeeld in ambachten, en d'ambachten ip underne toer in prochies. Domee moe je wel ipletten: bevoorbeeld de stad [[Gistel]] had zen eigen bestier, en wier dus nie bestierd deur de schepenbank van 't Vrije, mo Gistel Ambacht wier wel bestierd deur de schepens van 't Vrije. Gistel ambacht bestond uut de prochies [[Moere]], [[Zevekote]], [[Sint-Pieters-Kapelle|Kapelle]], [[Westkerke]], [[Roksem]], [[Ettelgem]], [[Bekegem]], [[Zerkegem]] en [[Zande]]. 

De kasselrie wier bestierd deur één hoogbaljuw, vier burgemeesters en minimum 27 schepens. 't Administratief en gerechtelik personeel bestond uut den ontfanger, raadspensionarissen, griffiers, onderzoeksklerken, ipperklerken van de griffie, taalman, procureurs en notarissen, deurwaarders van de kamer, ne gerechtsdocteur, chiruziens, boden en een concierge. 

't Vrije bestierde dus een groot stik van de huidige provincie [[West-Vloandern|West-Vloandern]] en een poar gemeinten en steden van Oost-Vloandern: Eeklo, Maldegem. Naast bestieren, spraken z'ook recht, en hielden controle ip de lêgere bestieren, de polders en wateringen, kerken en dissen, de prochiebestieren.

't Vrije als bestierlike indelinge is afgeschaft deur de Fransen tenden de jaren 1700.

't Was ontstaan rond het jaar duusd uut gedeelten van de pagus Flandrensis (lank, smal gebied tussen 't [[Zwin]] en den [[Iezer]]), de pagus Rodanensis (de streke rond Aardenburg), en de pagus Mempiscus (de streke te westen van de [[Leie]]). D'oofdplatse van 't Vrije was van bie 't begun de Burg in Brugge. 

==Bronne==
PREVENIER, W., en AUGUSTYN, B. (eds.), "De gewestelijke en lokale overheidsinstellingen in Vlaanderen tot 1795", uutgegeven deur 't Algemeen Rijksarchief, 1997.

[[Categorie:Brugse Vrije| ]]
[[Categorie:Brugge]]
[[Categorie:Nieuwn tid]]
[[nl:Brugse Vrije]]
