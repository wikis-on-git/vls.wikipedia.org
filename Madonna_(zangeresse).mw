[[Image:Madonna Live 8 - 1.jpg|thumb|Madonna]]
'''Madonna''' ([[16 ogustus]] [[1958]] - [[Bay City]], [[Michigan]]) is e [[Verenigde Stoaten|Amerikoanse]] [[zangeresse]] en [[actrice]]. De mesjn noemn eur soms wel eki de ''Queen of Pop'' en zis de best verkop'nde vrouwlike artieste ooit.

== Eur Leven ==

=== Toen da ze kleîne was ===
De noame woaroender da Madonna geboërn is, is Madonna Louise Ciccone. Loater, toen da ze eur communie deej, kiest ze voe de extra name Veronica. Eur volledige name is ton Madonna Louise Veronica Ciccone. Eur pa, Sylvio (of Tony) Ciccone, is van [[Itoalië|Italiaonsche]] ofkomst. Eur ma, Madonna Ciccone-Fortin, was van [[Vrankrik|Fransche]]-[[Canada|Canadese]] ofkomst. Achter dochter Madonna kregen zieder nog vuuf kienders: Anthony, Martin, Paula, Christopher en Melanie.

Madonna groeit up in [[Rochester]], e voorstad van [[Detroit]]. Ton daze vuuf joar is, got eur ma dood op 30-joarige leeftied, an [[kanker]]. Sylvio Ciccone, eur pa, ertrouwt loater met de huishoudster van de familie, Joan Gustafson. Met eur kriegt Sylvio nog twee kienders: Jennifer en Mario. Wellicht omdat ze als 5-joarige nie verstoat woarom da eur ma wor ofgenomen en da ze ton zo'n droevoard was, a ze gin goeie relotje met eur stiefma. Madonna is toen ol een echte rebel.

Ols kind volgt Madonna [[piano]]- en [[ballet]]lessen. Up schole doe ze goed mee an de artistieke activiteiten. Achtr 't middelboar krieg ze e studiebeurze voe de [[Universiteit van Michigan]]. Achter twi joar (in 1978) goa ze weg van de universiteit voe met 35 dollar in e taxi te stappn en te vragn an de sjoffeur voe eur op e plek of te zettn wo da 't ollemoale gebeurt. De sjoffeur zet eur of up Times Square in 't middn va New York.

Doa begint Madonna's professionele dans- en acteercarrière. Ze speelt in e korte film ("A certain sacrifice"). Ook ziengt ze in verschillende punk-bandjes lik Emmy. Bovendiên werk ze ook nog een endje als verkopster bie Dunkin' Donuts.

=== De joaren '80 ===
In '82 kriegt Madonna eur eeste ploatencontract achter da ze op den oek van et ziekbedde van Seymour Stein, de directeur van platenmaatschappieje [[Sire Records]], e liedje aad gezoengen. Da nummer 'Ain't No Big Deal' verschient jaren loater up de B-kant van de singel '[[Papa Don't Preach]]'. Bovendiên is 't in 1998 uutgebrocht up 't (oenofficiële) album "In the beginning".

Madonna eur eeste singel noemt '[[Everybody (lied van Madonna)|Everybody]]', e liedje daze ook zelve et geschrevn. Vele mensjn peisn tonne da ze e zwarte zangeresse is, omda der ook gin foto van eur op de hoes stot. De videoclip van 'Everybody' was e low-budget clip woarin daje Madonna kost zien dasn met eur dansers in e nogal doenkere dancing in New York.

Ook e bitje deur [[MTV]] kriegt Madonna zêre e krachtig en sexy imago. In 1983 komt eur debuutalbum 'Madonna' uut. De eeste grote hit van da album is 'Holiday'. Da nummer word e wereldwijde hit. Ook vanop da album bekend zien 'Borderline' en 'Lucky Star'. Ook 'Everybody' stoat erup. In die fase van eur leven is eur toemanmalige lief John 'Jellybean' Benitez e goeie steun.

In 1984 briengt Madonna nog een album uut, 'Like a Virgin'. Fans en critici oentvangen da album goewd, en et trekt aandacht deur de uutdagende titel en hoes. Van da album komn der vier hits: 'Like a Virgin', 'Angel', 'Dress You Up' en 'Material Girl'.

In 1985 speelt Madonna voe den eeste ki in e [[film]]. In 'Vision Quest', ook wel bekend als 'Crazy for You' deur et liedje van Madonna, speelt ze eurzelvn. Ze treed up in e dancing en ziengt do 'Crazy for You' en 'Gambler', twee hits da ze ton ook echt uitbriengt. Loter da joar speelt ze e belangriekere rol in de film 'Desperately Seeking Susan'. Ze krieg goeie commentaar voe eur acteerpestaties in die film. Van die film komt eur liedje 'Into The Groove' da op nieuwere uutgaven van et album 'Like a Virgin' als extra liedje op die cd stot.

Up 16 augustus 1985, de dag daze 27 joar wier, trowt Madonna met den acteur [[Sean Penn]]. Met em speel ze in de film 'Shanghai Surprise', e grote flop. Tkoppel krieg al rappe e slechte reputoatje deur Sean Penn z'n agressieve oeding tegenover de media en de fotografn.

In 1985 begint Madonna an eur eeste tournee, The Virgin Tour, mo da dee ze allene in [[Amerika]]. Pas twèè joar loater begint ze voe den eeste ki an eur echte wereldtournee.

Loter, in 1986, briengt Madonna eur derde album 'True Blue' uut, da ze ton opdraagt an 'the coolest guy in the universe', eur vint Sean Penn. Van da album wieren 'Open Your Heart' (met e uutdagende en sjokeerende videoclip), '[[Live to Tell]]' (e schone ballad uut de film 'At Close Range' woarin da Sean Penn e rol in et), 'La Isla Bonita' en 'Papa Don't Preach' grote hits.

Ton ongeveer verschien'n der in ene ki e poar naaktfoto's van Madonna in de media, gemakt in de tied da ze nog nie bekend was en liet maken voe e bitje geld te en voe van te kunn'n leven. Madonna wilt de ophef e bitje wegwimpell'n deur te zeggen "So What?". In die periode verandert Madonna eur imago en eur uuterluk. In de plekke van eur rebelse, punkerig kapsel kiest Madonna nu voe de stijl van eur idool Marilyn Monroe. Ze speelt ook in de film 'Who's That Girl'. Die film flopt were, mo 't levert eur wel were 3 hits op: 'Who's That Girl', 'Causing a Commotion' en 'The Look of Love'.

In 1987 begint Madonna an eur eeste echte wereldtournee: de 'Who's That Girl World Tour'. Ier wor ze voe den eeste ki begeleid deur eur achtergroendzangeressen en -danseressen Donna DeLory, die nu nog assan bie Madonna danst in tours, en Nikki Harris, die loter ook gieng meeziengen up liedjes van Snap!. Madonna gift in augustus 1987 2 uutverkochte concerten in de Kuip in Rotterdam, mo no Belhië kom ze nie. Eén van eur concerts in Ital'ë in september, in Turijn, wor live uutgezond'n up tv en miljoenen mesjn kieken dernor. Madonna is hot.

Ook kom ze da joar met eur album 'You Can Dance', een album met remixen van bekende liedjes van eur, mo ook albumtracks, die an mekoar gemixt zien. Der stot ook e nieuw liedje op: 'Spotlight', da liedje is alleen in Japan e singel gewist. Da album verkopt nie zo denderend g'lik eur vorige albums. Deurda ook de film 'Who's That Girl' flopt, zeggn de critici da Madonna eur oogtepunt nu wel get et en da eur carrière got ofbowen. In 1988 pakt Madonna ton ook e pauze, woa da ze onder andere in e toneelstik op Broadway speelt, Speed the Plow, en klèine roll'n vervult in de films 'Bloodhounds of Broadway' en 'Shadows & Fog' van Woody Allen.

In 1989 verandert Madonna were van uuterluk en imago. Nu wilt ze eki gin geblondeerd oar, mo kriegt ze bruin oar, mèèr lik dat eur natuurluke oarkleur is. Ze brengt et album 'Like a Prayer' uut. Deur de videoclip van de titelsong van da album komt er vele ophef. In de clip kuje namelijk zien da Madonna oltemets e getuuge is van e verkrachting en e moord, woavan dat er een andere voorbieganger onterecht beschuldigd en gearresteerd wordt. Madonna got hierachter nor e kerke, woada e beeld van de heilige Martinus van Porres toe leven komt en eur e dikke kus gift. Dorachter zegt Madonna wien dattert echt gedoan et en meugt de onschuldigen were vrie, en deen is eigenlijk de tot leven gekom'n Martinus van Porres. 't Vaticaan zei dat et e godslasterluke video was, omda katholieke symbolen en erotiek somen kwam'n. Dodeur annuleerde ook Pepsi Cola e contract mè Madonna. Oendanks, of messchies juiste deur al die commosje wierd 'Like a Prayer' e nummer 1-hit over de hele wereld, da loter nog vele gecoverd is en ook live gezoengen gewist is deur vele artiesten, gelik Blue en Mel C van de [[Spice Girls]].

Et album 'Like A Prayer', da opgedrag'n was an Madonna eur ma die eur 'lèèrde bidd'n', leverde Madonna nog e poar grote hits op, woaroender 'Express Yourself' (da op die tied de kostelijkste videoclip ooit aat), 'Cherish', 'Dear Jessie' (opgedrag'n an de dochter van e producer), 'Oh Father' (over de band met eur voader en over under relosje toen da Madonna nog e kiendje was) en 'Keep it Together' (over eur band met eur familie).
Behalve da stot er ook nog e duet met Prince op, 'Lovesong', en et nummer 'Till Death Do Us Part' over eur scheidieng met Sean Penn, den acteur womee da ze op 14 september 1989 scheidde. Et latste liedje van de cd is 'Act of Contrition' (= Acte van Berouw) woarin daje de muziek van et liedje 'Like a Prayer' achterstevoren oort terwijl da Madonna eest e poar gebedjes fluustert en ton vertelt. In tegenstellienge toe sommige liedjes die achteruit gedroaid worden, zit er ier gin verborgen boodschap in. Wel zien der mesjn die in 'Like a Prayer' achterstevoren oren 'Hear our Saviour Satan' wanneer da ze "Life is a Mystery" achterstevoren oren.

=== De joaren '90 ===

In 't joar 1990 speelt Madonna de rolle van Breathless Mahoney in de film 'Dick Tracy' en hier krieg ze goeie commentaar up. Voe de rest scoort ze ook e grote hit met 'Vogue', èèn van eur klassiekers die nu nog assan massas bekend is deur et biehorend dasje en de iconische clip. 'Vogue' stoend op et album 'I'm Breathless', e verwiezieng no eur rolle in de film 'Dick Tracy'. 'Vogue' was 't enigste liedje op da album da nie uut die film kwaamt of geinspireert was deur die film, en wier der verzekers geweune upgezet zoda mesjn die nie zo voe die cabaret-achtige stijl woren toch da album giengen kopen. Eigelijk moest 'Vogue' gin single wordn. Zaat da nummer geschrevn me Shep Pettibone voe de B-kant van de single 'Keep it Together', mo toen da de ploateboaz'n et nummer oorde, voen ze et veelste goed voe e B-kantje. Dorom aan ze besloten voe et als single uit te briengen. 'Vogue' ist begin van Madonna eur samenwerkieng met de producer Shep Pettibone, met wien da ze loter nog gieng samenwerken.
Voe de reste brocht ze ook nog '[[Hanky Panky]]' uut van da album, en da wier ook e hit. Uit gebrek an tied voe e clip te maken, en ze geweun e performance van 'Hanky Panky' uut eur 'Blond Ambition Tour' gepakt en gedubt met de studio versie van et lied. Normaal gieng ze ook nog 'Sooner or Later' en 'Now I'm Following You' van da album uutbriengen, mo da wier uitgesteld voe 'Justify My Love', en zent uiteindelijk geweun nie gedon.

Ook al in 1990 begint Madonna met eur twèède echte wereldtournee, de 'Blond Amibtion Tour'. E perfect geregisseerde, strakke tour. Op dinsdag 24 juli 1990 et ze ton opgetreden in de Kuip in Rotterdam, die tonne nie uutverkocht was. In [[Belhje]] kwaam ze were nie. 
De tour wier gekenmerkt deur vele gevloek en seksuele handelingen. Azo 'zaagde' ze in Ollan bevoorbeeld over dat nog te licht was buutn, wodeure daje eur lichtshow nie goed kost zien.
In Montréal en ze gedreigt voe Madonna te arresteren go ze eur show nie gieng aanpassen. Tschient da sommige bezoekers aan geklaagd omda ze zo pervers dee. Verzekers aan zet over eur act tijdens de oosterse versie van eur hit 'Like a Virgin', waarin da ze eerst eur bosten, bedekt deur e puntbeha, en eur kruus betast en opt ende doe ze alsof da ze een orgasme et, deur wild roend te droaien op et bedje, beest da twee achtergroenddansers eur betastten. Madonna weigert eur show an te passen en voert et nummer toch op. Toch et de politje eur nie gearresteerd, want vano da de show gedoan was, was Madonna al were oenderweg no et vliegveld voe te vertrekken no eur nieuwe bestemming voe de show van de dag derachter.

De show is wreed controversieèl en uutèènlop'nd; juuste achter eur seksueele 'Like a Virgin' ziengt ze 'Like a Prayer' uit berouw, beest dat er e kruus boven eur zwèèft en dat er priesters en nunnen met eur dasn. Dorom wilste de paus van toenne, [[Johannes Paulus II]] dat de bevolkieng van Itaalje de concerts in [[Rome]] boycotte. Ton et Madonna inderdoad één van eur shows in Rome moetn oflassn en ze was massas vies en verstoend et nie dat de paus azo eur tegenwerkte beest datn nie eens de show aa gezien. Zaat de paus trouwens ook voe één van eur shows in Rome uutgenodigd as reactje, mo lik daje kost peisn istn nie afgekomen.

Ook in't joar 1990 briengt Madonna eur eerste Greatest Hits-album uut, 'The Immaculate Collection' (den oenbevlekte collectje), een album da ze opdraagt an de paus. Nooit en de mesjn zeker gewet'n got echt over de paus gieng, of over eur broere Christopher, want em ze biename is Pope (dus paus int iengels). De cd is't eeste album ooit da gemixt is in Q-sound, woamee daje de muziek in 3-dimensionoale stiel oort. De nummers op de cd zien ook e bitje geremixt. Op 't album ston der ook 2 nieuwe liedjes, 'Rescue Me' en 'Justify My Love', e samenwerkieng me Lenny Kravitz, en ze worden alletwee grote hits.
De videoclip van 'Justify My Love' was ook weeral zo sjokeerend en expliciet. Twas zelfs zo erg da MTV em nie wou uutzendn'. Daarom et Madonna ton e videocassette uutgebrocht met de clip op. Da was den eeste video-single ooit. Van die videoclip-cassette zien der 400.000 verkocht gewist. In de clip kuje trowens ook eur toenmalig lief Tony Ward zien. Em is bekend als e naaktmodel voe homobladjes en -films.

In 1991 speelt Madonna de hoofdrol in een documentaire over haar leven tijdens de Blond Ambition Tour, genaamd Truth or Dare. In Europa krijgt de film de naam In bed with Madonna. In de documentaire komt Madonna naar voren als een ambitieuze, sexy en veeleisende vrouw, maar ook zachte trekken van haar karakter komen naar voren. Zo is te zien dat ze regelmatig het graf van haar moeder bezoekt. Madonna bezoekt het filmfestival van Cannes om haar documentaire meer bekendheid te geven.

E joar loater speelt Madonna in de film 'A League of Their Own', over e vrouwehonkbalteam. Critici zien enthousiast over eur acteerprestaties deze ki. Uut die film kwaamt eur liedje 'This Used To Be My Playground', die in Amerika Madonna eur tienste nummer 1-hit wier, mo roar genoeg nie op de soundtrack van de film stot.

In 1992 briengt Madonna et album 'Erotica' uut op eur eign nieuwe ploatenlabel Maverick, woa bie da oender andere Alanis Morissette e contract tèkende. Up 'Erotica' stoen de nieuwe singles 'Erotica', 'Deeper and Deeper', 'Fever' (e cover van Peggy Lee), 'Bye Bye Baby', 'Bad Girl' en 'Rain'. Over 't latste liedje vroegen vele mesjn under of worom da et eigeluk up da album stoeg, want twas lik te lief vergelekn met de reste. Ton zei Madonna dat da liedje eigeluk e verborgn boodschap aat en daddet eigeluk over sperma goat. Op da album, geproduceer deur Shep Pettibone, go Madonna e bitje meir de techno-kant up. Ze wilde voe de hoes van da album helemalle in eur blot'n up de foto, mo da mocht nie van eur ploatenmoatschappie Warner Music. Doarom e ze ton gekozen voe e detail van één van de foto's van eur boek 'Sex' da ze kort achter het verschienen van da album uutbrocht. In da boek brocht Madonna eur erotische fantasiejn in beeld en oender woord'n. 't Publiek liekt tiedelijk moe te zien van Madonna eur erotiek, want 't album verkop teleurstellend voe e Madonna-album en der wier vele geklapt over 't boek 'Sex'. Tegenwoordig is da boek vele gezocht en e moeiluk te vienden verzamelobject. Normaal gieng et boek eigelijk geweun 'X' noemen, mo toen da Madonna oorde da der roend die periode e film gieng uutkomn over et leven van Malcolm X da ook 'X' gieng noemen, e ze besloten voe eur boek te ernoemen.

In 1993 begint Madonna met eur nieuwe tour, die 'The Girlie Show' noemt, e concert met vele circusachtige element'n en zelfs e topless paaldanseresse die de show opent. Ook zitt'n der vele seksueel getinte element'n in, lik orgies en SM. Deze ki doe Madonna behalve Londen en Paries gin Europeesche steden an, dus ook Olland en Belhië komt ze nie nortoe. 't Is wel voe den eeste ki da ze no Ostralië, Zuud-Amerika, Israël en Turkije goat.

In 1994 briengt Madonna et liedje 'Human Nature' uut. Da's een aanval op alle critici die klaagde over Madonna toen daze 'Erotica' uutbrocht. In da liedje zegt ze dus ook da ze nie wist da ze nie over seks, eur fantasiën en eur mening mocht klapp'n. 
'Human Nature' stot op et album 'Bedtime Stories' da ze uutbrocht in 1994, worop da de hits 'Secret', 'Take a Bow' (met als achtergroend zanger/producer Babyface) en 'Bedtime Story' da ze sam'n met Björk geschreven et.

In 1995 briengt Madonna e ballad-verzamel-cd uut, getiteld 'Something to Remember', wa da ook de titel is van één van de liedjes van eur 'I'm Breathless'-album. Hierop et Madonna eur lieveliengs ballads up gezet, mo ook drie nieuwe liedjes: 'You'll See' (da ze loater ook int Spoans et gezoengen), 'One More Chance' en 'I Want You' (sam'n met Massive Attack).

In 1996 speelt Madonna in de film 'Evita' over Evita Peron, de vrouwe van de Argentiensche dictator Juan Peron waaruut dat de hit 'Don't Cry for Me Argentina' komt. Ook uut die film komt de grote hit 'You Must Love Me', da een Oscar kriegt voe beste filmsong. De film is e groot succes. Tiedens de opnames van die film oentdekt Madonna da ze in verwachtieng is.

In oktober 1996 kriegt Madonna eur eeste kiend, dochter Lourdes Maria Ciccone Leon van eur toenmalig lief en ex-fitnesstrainer, Carlos Leon.

In 1998 verschient et album 'Ray of Light', woavan da 'Frozen' de eeste single en hit wordt. Met die cd sloat Madonna e nieuwe weg in, qua sound, mo ook tekstueel. Producer William Orbit is verantwoardelek voe de electronische sound van et album en sam'n met oender meer Patrick Leonard scrieft Madonna eur meest spirituele tekst'n toet tonne toe.
Achter de teleurstellende verkoop van eur twèè vorige albums, betekent 'Ray of Light' eur terugkèèr no de top. Critici zien zot van de sound en de stemme van Madonna, die sins da ze zanglesse moest volg'n voe Evita, vele sterker geword'n is. Ook van da album zien de hits 'Ray of Light', 'Drowned World/Substitute for Love', 'The Power of Goodbye' en 'Nothing Really Matters'.

In 1999 ziengt ze de soundtrack voe de Austin Powers-film 'The Spy Who Shagged Me'. Domee kriegt ze èèn van eur grotste hits van de joaren '90: 'Beautiful Stranger'.

=== Achter 't millenium ===

In 2000 speelde Madonna e hoofdrolle in de film 'The Next  Best Thing', neffest Ruper Everett. Voe die film pakt ze ook 2 liedjes up; 'Time Stood Still' en '[[American Pie]]', e cover van de klassièker van [[Don McLean]].

In 2000 verschient ook eur album ''Music'', da technische nieuwe synthesizermuziek lot or'n, geproduceerd door [[Mirwais]] en [[William Orbit]]. Neverst de titeltrack, [[Music (lied van Madonna)|Music]], verschienen wok ''[[Don't Tell Me|Don't tell me]]'' en ''[[What It Feels Like for a Girl|What it feels like for a girl]]'' op single. Als extratje wordt in Europa ook de èèrdere hit ''American Pie'' toegevoegd, e beslissieng van eur ploatenmaatschappieje woar da Madonna nie blie mee was.

In december van datzelfste joar trowt ze met regissèur [[Guy Ritchie]]. Ritchie makt voe de remix van de single ''What it feels like for a girl'' een controversièle videoclip waarin da Madonna met e bomma massas rap over de stroate riedt en uitendelijk tegen e boom knalt. Ook maken ze samen voe [[BMW]] de commercial ''Star'' waarin ze e verwende, ambetante ster speelt (een parodie op eurzelvn).

In ogustus van da joar wordt Madonna voe de twèède ki moeder; na e moeilijke bevalling kwaam zeuntje [[Rocco]] Ritchie in [[Los Angeles]] ter wèreld. De voader is regisseur [[Guy Ritchie]].

In [[2001]] beslut Madonna voe het èèst in acht joar were te gon touren. Eur ''[[Drowned World Tour]]'' start op 9 juni in Barcelona. Ze speelt vele nummers van de  populaire albums ''Ray of Light'' en ''Music''. Weeral doe ze met die tournee Olland en Belgje nie an. Wel speelt ze voe de èèste ki zelve [[gitaar]] en verboast ze eur fans me sommige ruige passages.

An 't ende van [[2001]] briengt Madonna eur twèède verzamel-cd uit, getiteld ''GHV2'' (Greatest Hits Volume 2). In tegenstelling toe eur èèste verzameloar ''The Immaculate Collection'', bevat GHV2 gin nieuwe nummers.

In [[2003]] briengt Madonna et album ''[[American Life]]'' ut. Ze besluut de video voe de eeste single ''American Life'' op et latste moment terug te trekk'n. In de video zijn oorlogsbeelden te zièn en de clip bevat openl'k kritiek op president [[George Walker Bush|Bush]]. Omda op da moment een oorlog in Irak uitbrèèkt, viendt Madonna de clip ongepast. Andere singles van da album zijn ''Hollywood'', ''Nothing Fails'' en ''Love Profusion'' (dat ook wor gebruukt als oendersteunende muziek en video voe e parfum van [[Estee Lauder]]). Ook stoat ier et nummer ''Die Another Day'' op, de titelsong van de [[James Bond]]-film, waarin Madonna e klèine rol et. De film en single stammen uit [[2002]]. Oewel et album ''American Life'' binnenkomt op nummer 1 in de Amerikaanse albumlijsten, volt de verkoop uiteindelijk tegen.

== Externe koppelienge==
*[http://www.madonna.com Neur website]

[[Category:Muziek]]

[[ar:مادونا]]
[[bg:Мадона (певица)]]
[[bs:Madonna]]
[[ca:Madonna]]
[[cs:Madonna]]
[[da:Madonna]]
[[de:Madonna (Künstlerin)]]
[[el:Μαντόνα]]
[[en:Madonna (entertainer)]]
[[eo:Madonna]]
[[es:Madonna]]
[[fa:مدونا (خواننده)]]
[[fi:Madonna]]
[[fr:Madonna]]
[[he:מדונה]]
[[hr:Madonna]]
[[id:Madonna]]
[[it:Madonna (cantante)]]
[[ja:マドンナ (歌手)]]
[[ka:მადონა (მომღერალი)]]
[[la:Madonna (cantrix)]]
[[lt:Madonna]]
[[mk:Мадона (пејачка)]]
[[nds-nl:Madonna (zangeres)]]
[[nl:Madonna (zangeres)]]
[[no:Madonna (artist)]]
[[pl:Madonna]]
[[pt:Madonna]]
[[ro:Madonna]]
[[ru:Мадонна (артистка)]]
[[simple:Madonna Ciccone]]
[[sk:Madonna]]
[[sl:Madonna]]
[[sq:Madonna]]
[[sr:Мадона]]
[[sv:Madonna]]
[[th:มาดอนน่า]]
[[tr:Madonna]]
[[vi:Madonna (ca sĩ)]]
[[yi:מעדאנע]]
[[zh:麥當娜]]
