[[Ofbeeldienge:Madonna Live 8 - 1.jpg|thumb|Madonna]]
'''Madonna''' ([[16 ogustus]] [[1958]] - [[Bay City]], [[Michigan]]) is e [[Verenigde Stoaten|Amerikoanse]] [[zangeresse]] en [[actrice]]. De mesjn noemn eur soms wel eki de ''Queen of Pop'' en z'is de best verkopnde vrouwlikke artieste ooit.

== Eur Leven ==

=== Toen da ze klêne was ===
De noame woarounder da Madonna gebôorn is, is Madonna Louise Ciccone. Loater, toen da ze eur communie deej, kiest ze voe de extra name Veronica. Eur volledige name is ton Madonna Louise Veronica Ciccone. Eur pa, Sylvio (of Tony) Ciccone, is van [[Itoalië|Italioansche]] ofkomst. Eur ma, Madonna Ciccone-Fortin, was van [[Vrankryk|Fransche]]-[[Canada|Canadese]] ofkomst. Achter dochter Madonna kregen zyder nog vuuf kienders: Anthony, Martin, Paula, Christopher en Melanie.

Madonna groeit up in [[Rochester]], e voorstad van [[Detroit]]. Ton da ze vuuf joar is, got eur ma dood op 30-joarige leeftyd, an [[kanker]]. Sylvio Ciccone, eur pa, ertrouwt loater met de huishoudster van de familie, Joan Gustafson. Met eur krygt Sylvio nog twee kienders: Jennifer en Mario. Wellicht omdat ze als 5-joarige nie verstoat vowuk da eur ma wor ofgenomen en da ze ton zo'n droevoard was, a ze gin goeie relotje met eur stiefma. Madonna is toen ol een echte rebel.

Ols kind volgt Madonna [[piano]]- en [[ballet]]lessen. Up schole doe ze goed mee an de artistieke activiteiten. Achtr 't middelboar krieg ze e studiebeurze voe de [[Universiteit van Michigan]]. Achter twi joar (in 1978) goa ze weg van de universiteit voe met 35 dollar in e taxi te stappn en te vragn an de sjoffeur voe eur op e plek of te zettn wo da 't ollemoale gebeurt. De sjoffeur zet eur of up Times Square in 't middn va New York.

Doa begint Madonna's professionele dans- en acteercarrière. Ze speelt in e korte film ("A certain sacrifice"). Ook ziengt ze in verschillende punk-bandjes lik Emmy. Bovendiên werk ze ook nog een endje als verkopster by Dunkin' Donuts.

=== De joaren '80 ===
In '82 krygt Madonna eur eeste ploatncontract achter da ze op den oek van et ziekbedde van Seymour Stein, de directeur van platenmaatschappieje [[Sire Records]], e liedje aad gezoengn. Da nummer 'Ain't No Big Deal' verschynt jaren loater up de B-kant van de singel '[[Papa Don't Preach]]'. Bovendiên is 't in 1998 uutgebrocht up 't (oenofficiële) album "In the beginning".

Madonna eur eeste singel noemt '[[Everybody (lied van Madonna)|Everybody]]', e liedje da ze ook zelve et geschreevn. Vele mensjn peisn tonne da ze e zwarte zangeresse is, omda der ook gin foto van eur op de hoes stot. De videoclip van 'Everybody' was e low-budget clip woarin da je Madonna kost zien daasn met eur dansers in e nogal dounkere dancing in New York.

Ook e bitje deur [[MTV]] krygt Madonna zêre e krachtig en sexy imago. In 1983 komt eur debuutalbum 'Madonna' uut. De eeste grote hit van da album is 'Holiday'. Da nummer word e wereldwyde hit. Ook vanop da album bekend zyn 'Borderline' en 'Lucky Star'. Ook 'Everybody' stoat erup. In die fase van eur leven is eur toemanmalige lief John 'Jellybean' Benitez e goeie steun.

In 1984 briengt Madonna nog een album uut, 'Like a Virgin'. Fans en critici ountvangen da album goewd en et trekt aandacht deur de uutdagende titel en hoes. Van da album komn der vier hits: 'Like a Virgin', 'Angel', 'Dress You Up' en 'Material Girl'.

In 1985 speelt Madonna voe den eeste ki in e [[film]]. In 'Vision Quest', ook wel bekend als 'Crazy for You' deur et liedje van Madonna, speelt ze eurzelvn. Ze treedt up in e dancing en ziengt do 'Crazy for You' en 'Gambler', twee hits da ze ton ook echt uitbriengt. Loter da joar speelt ze e belangrykere rol in de film 'Desperately Seeking Susan'. Ze krieg goeie commentaar voe eur acteerpestaties in die film. Van die film komt eur liedje 'Into The Groove' da op nieuwere uutgaven van et album 'Like a Virgin' als extra liedje op die cd stot.

Up 16 augustus 1985, de dag daze 27 joar wier, trowt Madonna met den acteur [[Sean Penn]]. Met em speel ze in de film 'Shanghai Surprise', e grote flop. 't Koppel krieg al rappe e slechte reputoatje deur Sean Penn z'n agressieve oeding tegenover de media en de fotografn.

In 1985 begint Madonna an eur eeste tournee, The Virgin Tour, mo da dee ze allene in [[Amerika]]. Pas twèè joar loater begint ze voe den eeste ki an eur echte wereldtournee.

Loter, in 1986, briengt Madonna eur derde album 'True Blue' uut, da ze ton opdraagt an 'the coolest guy in the universe', eur vint Sean Penn. Van da album wieren 'Open Your Heart' (met e uutdagende en sjokeerende videoclip), '[[Live to Tell]]' (e schone ballad uut de film 'At Close Range' woarin da Sean Penn e rol in et), 'La Isla Bonita' en 'Papa Don't Preach' grote hits.

Ton oungeveer verschynn der in ene ki e poar naaktfoto's van Madonna in de media, gemakt in de tyd da ze nog nie bekend was en liet maken voe e bitje geld te en voe van te kunn leven. Madonna wilt de ophef e bitje wegwimpeln deur te zeggen "So What?". In die periode verandert Madonna eur imago en eur uuterluk. In de plekke van eur rebelse, punkerig kapsel kiest Madonna nu voe de stijl van eur idool Marilyn Monroe. Ze speelt ook in de film 'Who's That Girl'. Die film flopt were, mo 't levert eur wel were 3 hits op: 'Who's That Girl', 'Causing a Commotion' en 'The Look of Love'.

In 1987 begint Madonna an eur eeste echte wereldtournee: de 'Who's That Girl World Tour'. Ier wor ze voe den eeste ki begeleid deur eur achtergroundzangeressen en -danseressen Donna DeLory, die nu nog assan by Madonna danst in tours, en Nikki Harris, die loter ook gieng meeziengen up liedjes van Snap!. Madonna gift in augustus 1987 2 uutverkochte concerten in de Kuip in Rotterdam, mo no Belgje kom ze nie. Eén van eur concerts in Italje in september, in Turijn, wor live uutgezondn up tv en miljoenen mesjn kykn dernor. Madonna is hot.

Ook kom ze da joar met eur album 'You Can Dance', een album met remixen van bekende liedjes van eur, mo ook albumtracks, die an mekoar gemixt zyn. Der stot ook e nieuw liedje op: 'Spotlight', da liedje is alleen in Japan e singel gewist. Da album verkopt nie zo denderend glik eur vorige albums. Deurda ook de film 'Who's That Girl' flopt, zeggn de critici da Madonna eur oogtepunt nu wel get et en da eur carrière got ofbowen. In 1988 pakt Madonna ton ook e pauze, woa da ze ounder andere in e toneelstik op Broadway speelt, Speed the Plow, en klêne rolln vervult in de films 'Bloodhounds of Broadway' en 'Shadows & Fog' van Woody Allen.

In 1989 verandert Madonna were van uuterlik en imago. Nu wilt ze eki gin geblondeerd oar, mo krygt ze bruun oar, mèèr lik dat eur natuurlike oarkleur is. Ze brengt et album 'Like a Prayer' uut. Deur de videoclip van de titelsong van da album komt er vele ophef. In de clip kuje namelijk zyn da Madonna oltemets e getuuge is van e verkrachting en e moord, woavan dat er een andere voorbieganger ounterecht beschuldigd en gearresteerd wordt. Madonna got ierachter nor e kerke, woada e beeld van de heilige Martinus van Porres toe leven komt en eur e dikke kus gift. Dorachter zegt Madonna wien dattert echt gedoan et en meugt de onschuldigen were vry, en deen is eigenlik de tot leven gekomn Martinus van Porres. 't Vaticaan zei dat et e godslasterlike video was, omda katholyke symbolen en erotiek somen kwamn. Dodeur annuleerde ook Pepsi Cola e contract mè Madonna. Oendanks, of messchies juiste deur al die commosje wierd 'Like a Prayer' e nummer 1-hit over de hele wereld, da loter nog vele gecoverd is en ook live gezoengen gewist is deur vele artiesten, gelik Blue en Mel C van de [[Spice Girls]].

Et album 'Like A Prayer', da opgedrag'n was an Madonna eur ma die eur 'lèèrde bidd'n', leverde Madonna nog e poar grote hits op, woarounder 'Express Yourself' (da op die tyd de kostelijkste videoclip ooit aat), 'Cherish', 'Dear Jessie' (opgedrag'n an de dochter van e producer), 'Oh Father' (over de band met eur voader en over under relosje toen da Madonna nog e kiendje was) en 'Keep it Together' (over eur band met eur familie).
Behalve da stot er ook nog e duet met Prince op, 'Lovesong', en et nummer 'Till Death Do Us Part' over eur scheidieng met Sean Penn, den acteur womee da ze op 14 september 1989 scheidde. Et latste liedje van de cd is 'Act of Contrition' (= Acte van Berouw) woarin daje de muziek van et liedje 'Like a Prayer' achterstevoren oort terwijl da Madonna eest e poar gebedjes fluustert en ton vertelt. In tegenstellienge toe sommige liedjes die achteruit gedroaid worden, zit er ier gin verborgen boodschap in. Wel zyn der mesjn die in 'Like a Prayer' achterstevoren oren 'Hear our Saviour Satan' wanneer da ze "Life is a Mystery" achterstevoren oren.

=== De joaren '90 ===

In 't joar 1990 speelt Madonna de rolle van Breathless Mahoney in de film 'Dick Tracy' en hier krieg ze goeie commentaar up. Voe de rest scoort ze ook e grote hit met 'Vogue', èèn van eur klassiekers die nu nog assan massas bekend is deur et biehorend dasje en de iconische clip. 'Vogue' stound op et album 'I'm Breathless', e verwiezieng no eur rolle in de film 'Dick Tracy'. 'Vogue' was 't enigste liedje op da album da nie uut die film kwaamt of geinspireert was deur die film, en wier der verzekers geweune upgezet zoda mesjn die nie zo voe die cabaret-achtige stijl woren toch da album giengen kopen. Eigelijk moest 'Vogue' gin single wordn. Zaat da nummer geschrevn me Shep Pettibone voe de B-kant van de single 'Keep it Together', mo toen da de ploateboazn et nummer oorde, voen ze et veelste goed voe e B-kantje. Dorom aan ze besloten voe et als single uit te briengen. 'Vogue' is 't begin van Madonna eur samenwerkieng met de producer Shep Pettibone, met wien da ze loter nog gieng samenwerken.
Voe de reste brocht ze ook nog '[[Hanky Panky]]' uut van da album, en da wier ook e hit. Uit gebrek an tyd voe e clip te maken, en ze geweun e performance van 'Hanky Panky' uut eur 'Blond Ambition Tour' gepakt en gedubt met de studio versie van et lied. Normaal gieng ze ook nog 'Sooner or Later' en 'Now I'm Following You' van da album uutbriengen, mo da wier uitgesteld voe 'Justify My Love', en zent uiteindelik geweun nie gedon.

Ook al in 1990 begint Madonna met eur twèède echte wereldtournee, de 'Blond Amibtion Tour'. E perfect geregisseerde, strakke tour. Op dinsdag 24 juli 1990 et ze ton opgetreden in de Kuip in Rotterdam, die tonne nie uutverkocht was. In [[Belhje]] kwaam ze were nie. 
De tour wier gekenmerkt deur vele gevloek en seksuele handelingen. Azo 'zaagde' ze in Ollan bevoorbeeld over dat nog te licht was buutn, wodeure daje eur lichtshow nie goed kost zien.
In Montréal en ze gedreigt voe Madonna te arresteren go ze eur show nie gieng aanpassen. Tschynt da sommige bezoekers aan geklaagd omda ze zo pervers dee. Verzekers aan zet over eur act tijdens de oosterse versie van eur hit 'Like a Virgin', waarin da ze eerst eur bosten, bedekt deur e puntbeha, en eur kruus betast en opt ende doe ze alsof da ze een orgasme et, deur wild round te droaien op et bedje, beest da twee achtergrounddansers eur betastten. Madonna weigert eur show an te passen en voert et nummer toch op. Toch et de politje eur nie gearresteerd, want vano da de show gedoan was, was Madonna al were ounderweg no et vliegveld voe te vertrekken no eur nieuwe bestemming voe de show van de dag derachter.

De show is wreed controversieèl en uutèènloopnd; juste achter eur seksueele 'Like a Virgin' ziengt ze 'Like a Prayer' uit berouw, beest dat er e kruus boven eur zwèèft en dat er priesters en nunnen met eur dasn. Dorom wilste de paus van toene, [[Johannes Paulus II]] dat de bevolkieng van Itaalje de concerts in [[Rome]] boycotte. Ton et Madonna inderdoad één van eur shows in Rome moetn oflassn en ze was massas vies en verstound et nie dat de paus azo eur tegenwerkte beest datn nie eens de show aa gezien. Zaat de paus trouwens ook voe één van eur shows in Rome uutgenodigd as reactje, mor en is nie ofgekomn.

Ook in 't joar 1990 briengt Madonna eur eerste Greatest Hits-album uut, 'The Immaculate Collection' (den oenbevlekte collectje), een album da ze opdraagt an de paus. Nooit en de mesjn zeker gewetn got echt over de paus gieng, of over eur broere Christopher, want em ze biename is Pope (dus paus in 't iengels). De cd is't eeste album ooit da gemixt is in Q-sound, woamee daje de muziek in 3-dimensionoale stiel oort. De nummers op de cd zyn ook e bitje geremixt. Op 't album ston der ook 2 nieuwe liedjes, 'Rescue Me' en 'Justyfy My Love', e samenwerkieng me Lenny Kravitz, en ze worden alletwee grote hits.
De videoclip van 'Justyfy My Love' was ook weeral zo sjokeerend en expliciet. Twas zelfs zo erg da MTV em nie wou uutzendn. Daarom et Madonna ton e videocassette uutgebrocht met de clip op. Da was den eeste video-single ooit. Van die videoclip-cassette zyn der 400.000 verkocht gewist. In de clip kuje trowens ook eur toenmalig lief Tony Ward zien. Em is bekend als e naaktmodel voe homobladjes en -films.

In 1991 speelt Madonna de hoofdrol in een documentaire over haar leven tijdens de Blond Ambition Tour, genaamd Truth or Dare. In Europa krijgt de film de naam In bed with Madonna. In de documentaire komt Madonna naar voren als een ambitieuze, sexy en veeleisende vrouw, maar ook zachte trekken van haar karakter komen naar voren. Zo is te zyn dat ze regelmatig het graf van haar moeder bezoekt. Madonna bezoekt het filmfestival van Cannes om haar documentaire meer bekendheid te geven.

E joar loater speelt Madonna in de film 'A League of Their Own', over e vrouwehonkbalteam. Critici zyn enthousiast over eur acteerprestaties deze ki. Uut die film kwaamt eur liedje 'This Used To Be My Playground', die in Amerika Madonna eur tienste nummer 1-hit wier, mo roar genoeg nie op de soundtrack van de film stot.

In 1992 bryngt Madonna et album 'Erotica' uut op eur eign nieuwe ploatenlabel Maverick, woa by da ounder andere Alanis Morissette e contract tèkende. Up 'Erotica' stoen de nieuwe singles 'Erotica', 'Deeper and Deeper', 'Fever' (e cover van Peggy Lee), 'Bye Bye Baby', 'Bad Girl' en 'Rain'. Over 't latste liedje vroegen vele mesjn under of worom da et eigelik up da album stoeg, want twas lik te lief vergeleekn met de reste. Ton zei Madonna dat da liedje eigelik e verborgn boodschap aat en daddet over sperma goat. Op da album, geproduceer deur Shep Pettibone, go Madonna e bitje meir de techno-kant up. Ze wilde voe de hoes van da album helemalle in eur blotn up de foto, mo da mocht nie van eur ploatenmoatschappie Warner Music. Doarom e ze ton gekozen voe e detail van één van de foto's van eur boek 'Sex' da ze kort achter het verschynen van da album uutbrocht. In da boek brocht Madonna eur erotische fantasiejn in beeld en ounder woordn. 't Publiek lykt tydelik moe te zyn van Madonna eur erotiek, want 't album verkop teleurstellend voe e Madonna-album en der wier vele geklapt over 't boek 'Sex'. Tegenwoordig is da boek vele gezocht en e moeilik te viendn verzamelobject. Normaal gieng et boek eigelijk geweun 'X' noemen, mo toen da Madonna oorde da der round die periode e film gieng uutkomn over et leven van Malcolm X da ook 'X' gieng noemen, e ze besloten voe eur boek te ernoemen.

In 1993 begint Madonna met eur nieuwe tour, die 'The Girlie Show' noemt, e concert met vele circusachtige elementn en zelfs e topless paaldanseresse die de show opent. Ook zittn der vele seksueel getinte elementn in, lik orgies en SM. Deze ki doe Madonna behalve [[Londn]] en [[Parys]] gin Europeesche steden an, dus ook Olland en Belgje komt ze nie nortoe. 't Is wel voe den eeste ki da ze no Ostralië, Zuud-Amerika, Israël en Turkije goat.

In 1994 bryngt Madonna et liedje 'Human Nature' uut. Da's een aanval op alle critici die klaagde over Madonna toen daze 'Erotica' uutbrocht. In da liedje zegt ze dus ook da ze nie wist da ze nie over seks, eur fantasiën en eur mening mocht klappn. 
'Human Nature' stot op et album 'Bedtime Stories' da ze uutbrocht in 1994, worop da de hits 'Secret', 'Take a Bow' (met als achterground zanger/producer Babyface) en 'Bedtime Story' da ze samn met Björk geschreven et.

In 1995 bryngt Madonna e ballad-verzamel-cd uut, getiteld 'Something to Remember', wa da ook de titel is van één van de liedjes van eur 'I'm Breathless'-album. Hierop et Madonna eur lieveliengs ballads up gezet, mo ook drie nieuwe liedjes: 'You'll See' (da ze loater ook in 't Spoans et gezoengen), 'One More Chance' en 'I Want You' (samn met Massive Attack).

In 1996 speelt Madonna in de film 'Evita' over Evita Peron, de vrouwe van de Argentiensche dictator Juan Peron waaruut dat de hit 'Don't Cry for Me Argentina' komt. Ook uut die film komt de grote hit 'You Must Love Me', da een Oscar kriegt voe beste filmsong. De film is e groot succes. Tydens de opnames van die film ountdekt Madonna da ze in verwachtieng is.

In oktober 1996 krygt Madonna eur eeste kiend, dochter Lourdes Maria Ciccone Leon van eur toenmalig lief en ex-fitnesstrainer, Carlos Leon.

In 1998 verschynt et album 'Ray of Light', woavan da 'Frozen' de eeste single en hit wordt. Met die cd sloat Madonna e nieuwe weg in, qua sound, mo ook tekstueel. Producer William Orbit is verantwoardelik voe de electroniesche sound van et album en samn met ounder meer Patrick Leonard schryft Madonna eur meest spirituele tekstn toet tonne toe.
Achter de teleurstellende verkoop van eur twèè vorige albums, betekent 'Ray of Light' eur terugkèèr no de top. Critici zyn zot van de sound en de stemme van Madonna, die sins da ze zanglesse moest volg'n voe Evita, vele sterker geword'n is. Ook van da album zyn de hits 'Ray of Light', 'Drowned World/Substitute for Love', 'The Power of Goodbye' en 'Nothing Really Matters'.

In 1999 ziengt ze de soundtrack voe de Austin Powers-film 'The Spy Who Shagged Me'. Domee kriegt ze èèn van eur grotste hits van de joaren '90: 'Beautiful Stranger'.

=== Achter 't millenium ===
[[Ofbeeldienge:Madonnact.JPG|thumb|right|Madonna op eur Confessions Tour]]
[[Ofbeeldienge:madonna_aan_kruis.jpg|thumb|right|Madonna an et kruus beest Confessions Tour in Amsterdam Arena]]

In 2000 speelde Madonna e hoofdrolle in de film 'The Next  Best Thing', neffest Ruper Everett. Voe die film pakt ze ook 2 liedjes up; 'Time Stood Still' en '[[American Pie]]', e cover van de klassièker van [[Don McLean]].

In 2000 verschynt ook eur album ''Music'', da technische nieuwe synthesizermuziek lot oorn, geproduceerd door [[Mirwais]] en [[William Orbit]]. Neverst de titeltrack, [[Music (lied van Madonna)|Music]], verschynen wok ''[[Don't Tell Me|Don't tell me]]'' en ''[[What It Feels Like for a Girl|What it feels lyke for a girl]]'' op single. Als extratje wordt in Europa ook de èèrdere hit ''American Pie'' toegevoegd, e beslissieng van eur ploatenmaatschappieje woar da Madonna nie bly mee was.

In december van datzelfste joar trowt ze met regissèur [[Guy Ritchie]]. Ritchie makt voe de remix van de single ''What it feels lyke for a girl'' een controversièle videoclip waarin da Madonna met e bomma massas zêre over de stroate rydt en utendelik tegen e boom knalt. Ook maken ze samen voe [[BMW]] de commercial ''Star'' waarin ze e verwende, ambetante ster speelt (e parodie op eurzelvn).

In ogustus van da joar wordt Madonna voe de twèède ki moeder; na e moeilijke bevalling kwaam zeuntje [[Rocco]] Ritchie in [[Los Angeles]] ter wèreld. De voader is regisseur [[Guy Ritchie]].

In [[2001]] beslut Madonna voe het èèst in acht joar were te gon touren. Eur ''[[Drowned World Tour]]'' start op 9 juni in Barcelona. Ze speelt vele nummers van de  populaire albums ''Ray of Light'' en ''Music''. Weeral doe ze met die tournee Olland en Belgje nie an. Wel speelt ze voe de èèste ki zelve [[gitaar]] en verboast ze eur fans me sommige ruige passages.

An 't ende van [[2001]] briengt Madonna eur twèède verzamel-cd uit, getiteld ''GHV2'' (Greatest Hits Volume 2). In tegenstelling toe eur èèste verzameloar ''The Immaculate Collection'', bevat GHV2 gin nieuwe nummers.

In [[2003]] briengt Madonna et album ''[[American Life]]'' ut. Ze besluut de video voe de eeste single ''American Life'' op et latste moment terug te trekkn. In de video zyn oorlogsbeelden te zièn en de clip bevat openlik kritiek op president [[George Walker Bush|Bush]]. Omda op da moment een oorlog in Irak uitbrèèkt, viendt Madonna de clip oungepast. Andere singles van da album zyn ''Hollywood'', ''Nothing Fails'' en ''Love Profusion'' (dat ook wor gebruukt als oundersteunende muziek en video voe e parfum van [[Estee Lauder]]). Ook stoat ier et nummer ''Die Another Day'' op, de titelsong van de [[James Bond]]-film, waarin Madonna e klèine rol et. De film en single stammen uut [[2002]]. Oewel et album ''American Life'' binnenkomt op nummer 1 in de Amerikaanse albumlysten, volt de verkoop uutendelik tegen.

Tydens de [[MTV]] Awards in september 2003 veroorzaakn Madonna, [[Christina Aguilera]] en [[Britney Spears]] wèreldwyde opschuddienk deur mekaar e tongzoen te geven beest de vertolking van e medley van ''Like A Virgin'' en ''Hollywood''. Under "samenwerking" schynt goed te bevolln, want voe Britney's album ''In The Zone'' neemn Madonna en eur e duet op da ook up single verschynt: ''Me Against The Music''.

In [[2004]] viendt de ''[[Re-Invention Tour]]'' plaatse. Tydens die tournee trèèdt Madonna voornamelik up in Amerika. In Europa trèèdt ze op in [[Olland]] (woensdag [[8 september|8]] en dunderdag [[9 september|9]] september, [[Gelredome]]), [[Ierland (land)|Ierland]], [[Lissabon]], [[Londen]] en [[Parys]], mo weeral nie in Belgje. Biede concertn in Olland zyn in e direct uutverkocht. Den oorlog in [[Irak]], vrede, den elektriesche stoel, e skateboarder, e doedelzakspeler, [[John Lennon]]s ''Imagine'', Madonna die over et publiek hèènkomt... 't zijn allemole elementn uut deze wèreldtournee. In tegenstellieng toet eur vorige show - de ''Drowned World Tour'' - ziengt ze tydens de ''Re-Invention Tour'' massas hits. Van elk album dat ze et uutgebracht, ziengt ze minimaal èèn nummer. Voe et eest sinds ''The Who's That Girl''-tour uit 1987 got achtergroundzangeresse [[Niki Harris]] nie mee. Zy is juste bevollen van e kiend en wil bovendien e bitje mèèr aandacht aan eur eigen carrière besteedn. As vervangster wordt [[Siedah Garrett]] gevraagd, e zangeresse die vooral bekend is van eur duet in 1987 met Michael Jackson, ''I just can't stop loving you''. Zie verzorgde wok al achtergroundvocaaln op Madonna's derde album ''True Blue'' uut 1986.

Et concert begint met e videovertonieng van ''The beast within'' (e remix van et nummer ''Justify my love'' uut [[1990]]) waarup da Madonna verzen uut de Openbaring voornleest, begeleid deur beeldn uut ''X-static Process'', e video- en foto-impressie, geschotn door topfotograaf [[Steven Klein]] voe ze tentoonstellieng. 

Dat de toen 46-jarige Madonna nog wel een aantal jaren meegoat, blykt wel as ze na et openen van de videoscherms uut het podium opkomt: ''Strike a pose''; een andestand kost eur letter moeite als ze inzet met eur nummer ''Vogue''. Et publiek komt zot.

Op zoterdag [[2 juli]] [[2005]] treedt Madonna op in et Londnsche Hyde Park tydens et grotste popconcert aller tyden, [[Live 8]], voe e 200.000-koppig publiek en nog eki 3 miljard tv/internet/gsm-kijkers. Ze ziengt eur hits ''Like a Prayer'', ''Ray of Light'' en e extended-version van ''Music''. Achter 't concert makt ze bekend dat eur nieuwe album ''[[Confessions on a Dance Floor]]'' got noemen.

Het album blykt e terugkeer te zyn no eur muzikale roots: dance. Et schyfje wordt in november 2005 uutgebrocht en bevat de hit ''[[Hung Up]]'', e catchy en dansboar nummer roundom e sample van et [[ABBA]]-nummer ''Gimme, Gimme, Gimme''. Dit succes wordt voortgezet met et uutbriengn van de singles ''Sorry'', ''Get Together'' en ''Jump''.

Op diesendag [[16 augustus]] [[2005]], op eur 47ste verjordag, brikt Madonna e sleutelbèèn, een and en drie ribbn by e vol van eur pèèrd op eur landgoed in Wiltshire ([[Iengeland]]). E moand later got ze weer aan 't werk. Met massa's pynstillrs nimt ze de videoclip voe ''[[Hung Up]]'' op.

Op vrydag [[18 november]] [[2005]] wordt Madonna veroordèèld voe [[plagioat]]. De eeste vier [[Moat (muziek)|moaten]] van eur nummer ''Frozen'' (1998) komen overèèn met et nummer ''Ma vie fout le camp'' (1993) van de Belgischen [[componist]] [[Salvatore Acquaviva]] uut [[Moeskroen]]. Et gevolg van de veroordèlieng is da in Belgje cd's en dvd's waarop ''Frozen'' te horen is uit de schappen moeten wordn haald en et nummer ier nie mi mag worden gedroaid op radio en televisje.

Begin [[2006]] zet Madonna twèè nieuwe wereldrecords op eur naame. Ze is de eeste artiest die met een album, ''[[Confessions on a Dance Floor]]'', in 40 landen de nummer èèn positje bereikte. ''[[Hung Up]]'' deed etzelfste in de single charts in mo liefst 41 verschillende landen!

In meije [[2006]] begint Madonna aan e nieuwe wèreldtournee, de ''[[Confessions Tour]]''. De tour start op 21 mei in [[Los Angeles]]. De show wordt geprezen deur critici. Et optreden wordt controversieel genoemd: azo berydt Madonna eur dansers lik pèèrden en angt ze aan e kruus. Achter verschillende stops in de VS en Canada, kwaam ze end juli ook in Europa. Ook [[Olland]] is aangedoan gewist. Verder speelde ze in [[Iengeland]], [[Wales]], [[Duutsland]], [[Italje]], [[Denemarken]], [[Frankrijk]], [[Tsjechië]] en [[Rusland]]. Achter Europa staan half september de laatste vier concerten gepland, in [[Japan]]. 

Madonna zorgt in 2006 ook voe veel commotje deur het Malawische joungetje David van 13 moanden oed te adopteren. Madonna kreeg et joungetje in 't vizier, toen da ze Malawi bezocht in et koader van e project waar ze an meewerkte. De zangeresse doneerde vele geld om twee weeshuiz'n te bowen voe weeskienderen van oeders die gestorvn zyn aan AIDS. David was ook zo'n weeskiend, die twee weken achter ze geborte in e weeshuis belandde. Ze moeder is aan AIDS overleden, ze voader leeft nog wel. David was by z'n eeste ountmoeting met Madonna wreed ziek. Ne leed aan malaria en scheurbuuk. David's voader et inmiddels ze goedkeurieng aan den adoptje gegeevn. Toch is niet iedereen content met de adoptje. Madonna zoe an de adoptjeregels aan eur voetn gevaagd en. De zangeresse et in e openhartig interview met Oprah Winfrey gezeid dat da nie azo is en dat den adoptje van David volkomn legaal is.

== Wèètjes ==
*Broere Christopher Ciccone is e binnenuusarchitect voe bekende sterrn. 
*Madonna et ooit gezeid dat ze beroemder wilste wordn dan God.
*Madonna is verre familie van [[Céline Dion]]. 
*Maverick Records (het platenlabel van Madonna toe ze et in 2004 verkocht aan Warner Music) verzorgde successen van sterren gelik [[Alanis Morissette]], [[Deftones]], [[Me'shell Ndegeocello]] en [[Michelle Branch]]. 
*Ze kreeg de rolle van [[Meryl Streep]] aangeboden in Music of the Heart, Michelle Pfeiffers rol in The Fabulous Baker Boys en Sharon Stones rol in Casino mo sloeg ze allemolle af; alle genoemde films wierden genomineerd voor een Oscar voor die rolln. 
*Madonna et een IQ van 140. 
*Haar voder, Silvio (of Tony) Ciccone, et e wienzake, '' Ciccone Vineyard & Winery'' ([http://www.cicconevineyards.com/ Externe koppelienge])) in Suttons Bay, Michigan, eur geboortestaat. 
*Tiedens de hitshow ''Celebrity Deathmatch'' van MTV "vocht" Madonna tegen (en versloeg) Michael Jackson in e "konienklik gevecht" als de "King and Queen of Pop".
*Madonna et vuuf kienderboeken geschreevn: ''De Engelse rozen'', ''De appels van Mr. Peabody'', ''De avonturen van Abdi'', ''Jacob en de Zeven Dieven'' en ''Lotsa de Casha''. 
*Madonna et kledieng voor meisjes ountworpen, getiteld ''English Roses'', no de titel van eur èèste kienderboek. Eur dochter Lourdes draagt hier ook kledieng van.
*Madonna et verschillende bynamen: Nonnie (toen ze nog e kiendje was), Maddy, Mo, Boy Toy, Mads, Madge, Material Girl, Veronica Electronica, M, Varla, Dita, Queen Of Pop, Mother of Re-invention, Queen of Dance en Queen of Shock.
* In eur kienderjoaren was Marilyn Monroe eur grote voorbeeld.
* Madonna's nummer "Ray of Light" van et gelyknamige Album is deur Microsoft gebruukt tijdens under Windows XP reclamecampagne.

== Externe koppelienge==
*[http://www.madonna.com Neur website]
*[http://www.geriwell.com/guyritchie Guy Ritchie website (and forums)]

[[Category:Zanger uut de Verênigde Stoatn]]
[[Category:Pop]]

[[ar:مادونا]]
[[bg:Мадона (певица)]]
[[br:Madonna]]
[[bs:Madonna]]
[[ca:Madonna]]
[[cbk-zam:Madonna]]
[[cs:Madonna]]
[[csb:Madonna]]
[[cy:Madonna]]
[[da:Madonna]]
[[de:Madonna (Künstlerin)]]
[[el:Μαντόνα]]
[[en:Madonna (entertainer)]]
[[eo:Madonna]]
[[es:Madonna (cantante)]]
[[et:Madonna (laulja)]]
[[fa:مدونا (خواننده)]]
[[fi:Madonna]]
[[fr:Madonna]]
[[gl:Madonna]]
[[he:מדונה]]
[[hr:Madonna]]
[[hsb:Madonna]]
[[hu:Madonna (énekesnő)]]
[[id:Madonna (penyanyi)]]
[[it:Madonna (cantante)]]
[[ja:マドンナ (歌手)]]
[[ka:მადონა (მომღერალი)]]
[[ko:마돈나]]
[[la:Madonna (cantrix)]]
[[lt:Madonna]]
[[lv:Madonna (mūziķe)]]
[[mk:Мадона (пејачка)]]
[[ml:മഡോണ (ഗായിക)]]
[[nds-nl:Madonna (zangeres)]]
[[nl:Madonna (zangeres)]]
[[no:Madonna (artist)]]
[[pl:Madonna (piosenkarka)]]
[[pt:Madonna]]
[[ro:Madonna]]
[[ru:Мадонна (артистка)]]
[[simple:Madonna (entertainer)]]
[[sk:Madonna]]
[[sl:Madonna]]
[[sq:Madonna]]
[[sr:Мадона]]
[[sv:Madonna (artist)]]
[[th:มาดอนน่า]]
[[tr:Madonna]]
[[vi:Madonna (ca sĩ)]]
[[yi:מעדאנע]]
[[zh:麥當娜]]
