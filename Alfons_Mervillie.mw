'''Alfons Mervillie''' ([[Wontergem]], [[17 meie]]  [[1856]]– [[Kortryk]], [[4 april]] [[1942]]) was een [[West-Vloandern|West-Vlamsche]] paster, componist,  dichter, publicist en dirigent.
==Leevn en werk==
Alfons Mervillie kwam uut ’n boeremenoage me zestien joungns. Je ging noa ‘t [[Klêen Seminoarie]] in [[Roeseloare]], woa dat ’n  lesse krêeg van [[Hugo Verriest]]  en van Gezellecomponist  en auteur van ‘t Klokke Roeland-lied  [[Johan De Stoop]], die z’n muzikoal talent ountdekte en em ulporganist en kôorleider maktege. Achter z’n ipleidinge  an ‘t Klêen Seminoarie volgde Mervillie nog een éénjoarige cursus wysbegeerte in Roeseloare vo dat ’n z’n theologische vorminge an ‘t Grôot Seminoarie van [[Brugge]] begost. In 1882 ist ‘n  tout paster gewyd. 

Oundertusschn  was Mervillie  angesteld ols lêroare orgel en kerkzang in de normaalschole van [[Toeroet|Tourout]]. In Tourout krêegt ‘n de bynoame ''Bach Mervillie''.  Je  was den êerstn die gedichtn van [[Guido Gezelle]] ip muziek zettege.  Je componeerdege  290 orgelwerkn, 50 kôorwerkn en liederen, woarvan de gekendste  ''‘t Duinelied "Leve De Panne"'' (1878), ''‘t oegstlied "Het Laatste van de Oegst is binnen"'' (1902) en ''‘t Kerstlied "Duizende Sterren Versieren den Hemel"'' (1879). 

Je schrêef ook artikels (surtout gedichtn) vo Vlamsche tydschriftn lik ''Rond den Heerd'' en ''Duinengalm''. Ols dichter wierd Mervillie surtout  gekend met de vertoalinge van ‘t gedicht ''Evangeline'' van Henry Longfellow, een Ingelsche dichter die styf populair was by de Vlamsche dichters in dien tyd. Guido Gezelle vertoaldege ook één van z’n gedichtn, ''The Song of Hiawatha''. 

In [[1891]] was Alfons Mervillie ounderpaster in [[Dizzêle]], in [[1895]] in [[Nieuwpoort]] en in [[1898]] in  [[Erdryke]],  woa dat ‘n  de ''Sint-Ceciliafanfare'' ipgericht et. In 1913 wast ‘n paster in [[Nieuwkapelle]] tout an z’n pensioen in 1933. Achter den oorloge krêegt ’n d’r nog twêe parochies by [[Sint-Jacobskapelle]] en [[Oudekapelle]]. 
==Ountstoan van ‘t Duinelied==
’t Duinelied "Leve De Panne, daar staat mijn huis" is e lied da styf gekend is an de kust.
In 1878 was [[De Panne]] e gehucht van [[Adinkerke]]. De bevolkinge leefde in schoamele visschersuzetjes en d’r was nog  gêen sproake van tourisme. Moa d’r  was e klôoster van nunn uut [[Veurne]] met e visschersschooltje woa dat er  mêer of 300 joungns lesse krêegn. Alfons Mervillie,  de broere van Zuster Jozefien was ip da moment seminarist in Brugge. Je  maktege e gedicht vo z’n zuster: ''‘t Duinelied''. ‘t Lied wierd dêel van de Vlamsche liederkrans en angelêerd langs hêel de kust en loater ook in Tourout woa da Mervillie lesse gaf.
==Varia==
*Zundag 18 juni 2006 is in De Panne ‘t 150e geboortejaar van Alfons Mervillie gevierd. D’r is een pling me z’n noame  ingehuldigd en ook e borstbeeld me gedenkstêen. 
==Externe koppelinge==
*[http://www.levedepanne.be 150 joar Mervillie]

[[Categorie:West-Vlamsche componist|Mervillie Alfons]]
[[Categorie:West-Vlamsche dichter|Mervillie Alfons]]
[[Categorie:Gêestelikke|Mervillie Alfons]]
