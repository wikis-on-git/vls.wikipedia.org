'''Baldr''' is de twèède zeune van [[Odin]] en [[Frigg]].  Der was gin schondre god die mêer gêern gezien wer dan Baldr. In de ''Poëtische [[Edda]]'' stot der over em:
''...ok er frá honum gott at segja. Hann er svá fagr álitum ok bjartr svá at lýsir af honum...'' (...over em ist er juste moa goeds te zeggen.  J'is den besten en en j'is deur iedrêen gepreezn...)
Baldr was de god van de schôoneid, de zuuvereid en van 't licht.  Je trouwde me Nanna en z'aan een zeuntje t' oope, Forseti, de god van de gerechtigeid.  Under uus stoend in Breidablik (brêe glans).

==De dôod van Baldr==
Zoa'n twa schôons, da kan nie bluuvn, en azo was 't ook me Baldr.  Ip een nacht kreegt y styf slichte droomn en je begost oengrust te wordn.  Je vertelde da an z'n oeders, die omdan ze em styf gêern zaagn drikt ol de Asen (de goodn die afstamden van Odin) t'oope riepn en der wer beslootn da Odin me z'n pèèrd [[Sleipnir]] no den oenderwèèreld goenk ryn vo do te vroagn wa dan die droomn wildigen zegn.  Do kwamt Odin te weetn dan ze dor ol olles grèèd an 't maakn woarn vo Baldr te oentvangn omdat y goenk vermoard wordn deur z'n blinde broere Höder.  

Os ze da oorde liet Frigg et vier en et woater, et yzer en ol d'andre ertsen, de stèènn en d'èèrde, de boomn en ol de plantn, de ziektn en de vergiftn en ol de vierpoatige bèèstn, de veugels en de worms zwèèrn dan ze Baldr noois zoen kwoad doen.  Ol d'Asen woarn content, mor omdan ze oltyd wel speelveugels woarn begostn ze me van olles no Baldr te smytn: ol under wapens, stèènn, noem mor ip, mo niet kost em zèèr doen.  Iedrèèn voend da styf gèèstig, behalve [[Loki]], die no Frigg goenk en vroeg of da echt olles en iederèèn dien eed gezwoorn aat.  Frigg zei dorip van ja, behalve een styf joenk plantje, de mistelplante, da nog te joenk was vo een eed te zwèèrn. Loki zocht da plantje en makte der een pyle van.  Die pyle gaft y an den blinden Höder en je zei dat y em ook e kè mocht amuseern lik ol d'andre en dat y ook e kè moest schietn no Baldr.  Os de pyle em rakte vielt Baldr drikt doad ip de groend.  Olle pogingn vor em were levend te krygn an gèn resultoat en ze maaktn der een styf schoane begravinge van.  Bist die begravinge stuktege ook Nanna doad en ze wier by em ip den brandstapel geleid, die [[Thor]] me z'n amer aanstak.  De doad van Balder wier deur de Asen gezien ols een èèste tèkn van de Ragnarök, den oendergank van de wèèreld.

[[Categorie:Germoansche mythologie]]
