'''Ierland''' is n eiland i [[West-Europa]] da deel utmakt van de [[Britse eilandn]]. Tis ingedeeld in twee deeln, namelijk [[Noord-Ierland]] die deel is vant [[Verenigd Keunienkriek]], en de Republiek Ierland. 't Artikel ier got over de Republiek Ierland.


==Geschiedenisse==
'''De Republiek Ierland''' (int Iengels: ''Republic of Ireland'', int Iers: ''Éire'') is nog ni zo lange oenafankelijk van [[Grôot-Brittannje]]. In [[1171]] et de Britse Krone et eiland Ierland geannexeerd. In [[1981]] wierd der echter een Iersche regering opgericht deur de [[Sinn Féin]], die weigerden van et Iengelse parlement bie te weunen en azo rivaliseerden vot bestuur. Under eerste zittienk viel echter juuste tope met et vermoorden van twee agentn, tgeen de utbrake van de [[Anglo-Iersche orloge]] betekende. Van [[1919]] toe [[1921]] voerde de [[IRA]] e guerilla-orloge tegen de Britse overheersers. Der wierd e compromis getrofn in [[1920]] die inield da Ierland wierd ipgesplitst in Noord- en Zud-Ierland, mo de Zud-Ierse nationalistn woarn doa ni content mee dus vochtn ze vors en trokn ze under niks an van de nieuwe Zud-Ierse (mo feitelijk nog assan Britse) polletieke instelliengn. Utendelijk en nieuwe discuusjes in 1921 geleid tot et oprichtn van de Ierse Vrijstaat, die in theorie heel et eiland besloeg. Noord-Ierland aat echter de optie voen ni te wiln meedoen mosten ze ni wiln, en zen da ton ook gedoan.

Doarachter begostn de reformoasjes die Ierland zen eigen stelsels zoe geven oender et bewind van [[Michael Collins]] en [[Arthur Griffith]], mo da gieng ni zoender slag of stote. Et Anglo-Ierse verdrag da gezorgd aat voen de oprichtienk van beide Ierlandn wierd ni gesteund deur [[Eamon de Valera]] en zien anangers want da et volgens under gin volledige [[ottonomie]] garandeerde. Utendelijk leed die opposiesje ton toe de Iersche Burgeroorlog, die toe 1923 gedeurd et. Twas dus feitelijk mo in 1922, achter de moord ip Collins en de dood van Griffith, ton a [[W.T. Cosgrave]] et kabinet en de tiedelijke regerienk overpakte en ze ofschafte da Ierland echt oenafankelijk wierd.

In 1937 wierd de Ierse Vrijstaat ernoemd toe Ierland n.a.v. e [[groendwet|groendwetsanpassienk]]. Ook wierdn de Gouverneur-Generaal vervangn deur de [[president]] en de [[eerste minister]], int [[Iers]] [[Taoiseach]] genoemd. De Executieve Road wierd ernoemd no de [[Regerienk]]. De Britse [[keunienk]] bleef echter wel nominaal keunienk van Ierland toe [[1949]]. Deur under secessie van et Britse stelsel wierd Ierland utgesloten van et [[Britse Gemenebest]]. Ze mochtn wel avrage doen voen der ernieuw bie te magn, mo zent ni gedoan.

Ierland et ton in [[1973]] toegetreden bie de [[EEC]] (nu de [[EU]] genoemd). Doch, tgieng ni beter vo Ierland tonne, integendeel. De crisis ant ende van de joarn '70 tope met e slicht beleid zorgde dervoor da de Iersche regerienk assan mo gieng lenen vo utgaven te financieren, taksen ipdrieven, etc. Der werd doa in [[1989]] veranderienk in gebrocht deur e meer doordacht beleid. Ierland et nu nog assan e sterke economie, en zen zelfs miserie met da de koers van de [[euro]] te lège is nor under goeste omda ze azo te vele last en van [[infloasje]].

==Cultuur==
Deur de eeuwn heen et Ierland een ni te oenderschatn rol gespeeld ip et [[Europa|Europese]] toneel, en die elementen zin nog assan sterk foelboar in Ierland zelve.

De [[Kelten]], die deur hèèl Europa verspreid woarn, woarn achter de [[Romeinn|Romeinsche]] veroveriengn nog just mo in Ierland in grote getale anwezig. Et [[Gaeilge]], e [[Keltische tale]], is dorom in Ierland nog assan sterk anwezig. Tegen poliesje zegn ze doa bv. "Gardai", tegen eerste minister "Taoiseach", en vele stadsnaamn ston nog assan ook int Iers angedud. Andere Keltische taaln zien et Bretoens en tgeen da ze op het eiland Man klapn. De tradiesje van de druiden was ton ook nog assan prominent.

Tgeen woavoren da de meeste menschen Ierland kenn is echter de vele schone streken. Vooral int westen eje nog vele ongerepte natuurgebieden, en tgot ton ook relatief vele volk no de streken van [[Cork]], [[Kerry]], [[Tipperary]], [[Galway]], etc.

Ook op gebied van de [[kunst|kunsten]] et Ierland sommige grote naamn. Jet byvoorbeeld [[James Joyce]], [[George Bernard Shaw]], [[Oscar Wilde]], [[Jonathan Swift]], [[Samuel Beckett]], en nog vele andere belangrieke schrievers. Mo ni alleen op vlak van literatuur zin der vele belangrieke Iern, vele menschen kenn wellicht [[The Dubliners]], [[U2]], [[Enya]], [[Flogging Molly]], [[BoyZone]], [[Sinéad O'Connor]], [[Westlife]], [[The Cranberries]], [[The Pogues]], en wederom nog vele anderen. De traditionele Iersche muziek gebrukt doarentegen wel vele meer instrumenten lik de [[tinflute]], [[bodhrán]] (e soorte slaginstrument) en de [[harp]].

De nationale sportn zin [[hurling]] en [[Gaelic football]]. Hurling wor soms genoemd als de voreloper van [[hockey]], en Gaelic football is e soorte foetbal woar daje de bolle in jen andn mag pakn. Da gebeur zelfs meer of dazem dribbeln an under voetn, mo der zin wel specifieke regels dient moeilijker maken of dat derut ziet.

{{EU}}

[[Categorie:Ierland]]
