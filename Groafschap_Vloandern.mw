[[Ofbeeldienge:Blaeu 1645 - Flandriæ partes duæ quarum altera proprietaria altera imperialis vulgo dicitur.jpg|thumb|<center>Flandriæ partes duæ quarum altera proprietaria altera imperialis vulgo dicitur - koarte van 1645]]
[[Ofbeeldienge:Blaeu 1645 - Flandriæ Teutonicæ pars orientalior.jpg|thumb|<center>Flandriæ Teutonicæ pars orientalior - koarte van 1645]]
[[Ofbeeldienge:Blaeu 1645 - Flandria et Zeelandia Comitatus.jpg|thumb|<center>Flandria et Zeelandia Comitatus - koarte van 1645]]

't '''Groafschap Vloandern''' ountstound in de twiddn elt van de 9e êeuwe achter da [[Karel de Kale]] 't West-Frankisch ryk o g'erfd in 843. 't Kerngebied van [[Vloandern]] lag ton tusschn [[Oedeburg|Oudeburg]], Eirdenburg (Aardenburg) en [[Toeroet|Tourout]]. In 869 kost [[Boudewyn I van Vloandern|Boudewyn I met de ijzeren arm]] in grôte moate zelfstandig wordn teegnover de [[Vrankryk|Fransche]] keunienk. 't Kerngebied van Vloandern lag ton round [[Brugge]]. Ze breidegen under gebied uut toet an de [[Schelde]].

==='t Begun===
't Geboorteproces van Vloandern begunt al van styf verre in den tyd. De menschn die d'r ton weundn woaren e miengelienge van verschillende volkn die lange 'n eign identiteit, 'n  eign noame en 'n eign verleedn addn. In 58 vo Christus viel de Romeinse generoal [[Caius Julius Caesar]] 't gebied  binn da nu Vloandern is. Deur z'n beschryviengn d'r over weetn me dat er ton Belgische (Belgae), Germoansche en Keltische volksstammn weundn lik de [[Menapiërs]], de [[Morinen]] en de [[Eburonen]]. De [[Romeinn]] verdêeldn 't gebied in 2 provincies: Germania inferior in 't ôostn en Gallia Belgica in 't westn. 

De Romeinse bezettienge deurde toet in 't joar 406. Ton kreegn Frankische stammn de controle over de gewestn. De Merovienger [[Clovis]] (482-511) sloagde d'r in van de verschillende Frankische stammn te verênign. Deur em kwoamn de gebiedn die nu Vloandern zyn ôok mêer ounder invloed van 't katholieke geloof. Deur de veroverienge van Gallië deur de Frankn woarn uze gewestn were e dêel van e grôot ryk. Volgns de Frankische geweunte wierd e keunienkryk verdêeld ounder de verschillende zeuns van de keunienk. Doadeure kwamt er instabiliteit en verzwakte 't keunienklik gezag. In de loop van de 6e toet de 8e êeuwe wierd 't Frankische ryk geregeld verdêeld en erênigd. Uutendelik wierd 't ersteld deur een nieuwe dynastie: de Karoliengers.

===De Karoliengers===
Onder [[Karel de Grote]] (768-814) en [[Lodewijk de Vrome]] (814-840) bereikte 't Frankische ryk z'n toppunt. Binst dat Lodewijk de Vrome nog leefde begostn z'n drie zeuns al de stryd vo d' erfipvolgienge. De erfenisse wierd beslist deur 't [[Verdrag van Verdun]] in 843. [[Karel de Kale]] krêeg 't westelik dêel (woarounder Vloandern) en Lodewijk de Duitser 't ôostelik dêel. Die verdêlienge legde de groundslag vo de loatere keunienkrykn [[Vrankryk|Frankryk]] en [[Duutsland]]. Den oudste zeune Lotharius krêeg 't middelste dêel moa in 870 gieng dat ôok noa Lodewijk de Duitser. De [[Schelde]] vormde de grenze tusschen Frankryk en 't Duutsche ryk en da blêef azo toet de tyd van Keizer [[Karel V van et Illig Roomsche Ryk|Karel V]] (1519-1558).

In de negende en de tiende êeuwe kreegn uze gebiedn of te reeknen met plundertochtn van de [[Vikieng]]s. In 't gebied ten westn van de Schelde wistn [[Boudewyn I van Vloandern|Boudewyn met de ijzeren arm]] en z'n noakommeliengn 't overwicht te krygn. Vanuut de "Pagus Flandrensis", de streke round [[Brugge]] bouwdn z' under machtsgebied uut. 't Groafschap Vloandern strekte em uutendelik uut over alle gebiedn ten zuudn  en ten westn van de [[Schelde]], 't [[Zêeuws-Vloandern]] van nu en een dêel van Frankryk inbegreepn toet over [[Rysel]]. De Vlamsche groaf was de vazal van de Fransche keunienk.

===De loate middelêeuwen===  
De loate middelêeuwen woaren een goudn tydperk vo 't zudelik dêel van de Nederlandn. In de loop van de elfde toet de vêertienste êeuwe groeide 't groafschap Vloandern uut toet 'n machtige lêenstoat. De steedn, de ambachtn en de commerce bloeidn en maktn Vloandern êen van de rykste gewestn. Mè Brugge a Vloandern êen van de belangrykste financiële centra van [[West-Europa]].

===De Bourgondiërs===
An 't ende van de 14e êeuwe krêeg de dynastie van de [[Bourgondische Ertoogn]], 'n zytak van de Fransche keuninklikke familie, voet an de ground in de Nederlandn. Deur te trouwen met de dochter van de Vlamsche groaf [[Lodewijk van Male]] wierd [[Filips de Stoute]], ertog van Bourgondië, zelve groaf van Vloandern. Deur erfipvolgienge, huwelik en veroveriengen krêegn zyn zeune [[Jan zounder Vrees]] en loater zyn klêenzeune [[Filips de Goede]] de mêeste van de Nederlandsche gewestn in under bezit. [[Karel de Stoute]] volgde zyn voader Filips de Goede ip en zyn dochter [[Maria van Bourgondië]] trouwde met [[Maximiliaan van Oostenrijk]]. Doadeure kwoamn de Bourgondische erflandn in Habsburgs bezit. [[Filips de Schone]] was under ênigste zeune.

===De Habsburgers===
In 1555 erfde [[Filips II van Spanje|Filips II]] de Nederlandn en de Spoansche bezittingen van z'n voader [[Karel V van et Illig Roomsche Ryk|Karel V]]. Deur den ipstand teegn Filips II en de doarip volgnde [[Tachtigjoarign Oorlog]] (1568-1648) raktn de [[Zudelikke Nederlandn]] en de [[Noordelikke Nederlandn|Nôordelikke Nederlandn]] van mekoar geschid. De zudelikke gewestn blêevn trouw an under keunienk en de nôordelikke vormdn de Republiek der Verenigde Provinciën.
In [[1713]] kwoamn de zudelikke gewestn in andn van de [[Ôostnrykse Nederlandn|Ôostnryk]]se [[Habsburgers]].

De [[Fransche revolutie]] makte een ende an 't Ôostnryks bewind in de Zudelikke Nederlandn. Teegn 1795 woarn de Ôostnrykers definitief verdreevn. Kort doarip wierdn uze gewestn geanexeerd deur de Fransche republiek. 't Groafschap Vloandern wierd ingedêeld in twi departementn woarvan dat de grenzn soamenvieln met de loatere provincies [[West-Vloandern|West]]-en [[Ôost-Vloandern]].

===Lyste mei de Groavn van Vloandern===

Zie 't artikel '''[[groaf van Vloandern]]'''.


[[Categorie: Middelêeuwen]]

[[bg:Фландрия (графство)]]
[[ca:Comtat de Flandes]]
[[de:Grafschaft Flandern]]
[[en:County of Flanders]]
[[eo:Graflando Flandrio]]
[[fi:Flanderi (kreivikunta)]]
[[fr:Comté de Flandre]]
[[la:Flandria]]
[[nl:Graafschap Vlaanderen]]
[[pt:Condado da Flandres]]
