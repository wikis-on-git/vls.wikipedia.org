{{Dynastie|
| ploatje = [[Ofbeeldienge:1500 Meester van de Magdalena legende - Filips de Schone, Aartshertog van Oostenrijk, Hertog van Bourgondie.jpg|220px|Filips den Schoonn]]
| noame = Filips I van Castilië
| leevn = 1478-1506
| functie1=[[Ofbeeldienge:Blason fr Bourgogne.svg|30px|left]][[Bourgondische hertoogn|Hertog van Bourgondië]]
| periode1 = [[1482]]-[[1506]]
| vôorganger1 = [[Maria van Bourgondië]]
| ipvolger1 = [[Karel V van et Illig Rôoms Ryk|Karel II]] 
| functie2 = [[Ofbeeldienge: Escudo Corona de Castilla.png|35px|left]] Keunink-gemoal van Castilië en Léon
| periode2 = [[1504]]-[[1506]]
| vôorganger2 = Ferdinand II van Aragón
| ipvolger2 = Ferdinand II van Aragón (regent vo [[Johanna van Kastilië|Johanna de Woanzinnige]])
| voader=  [[Maximiliaan I|Maximiliaan van Oostnryk]]
| moeder = [[Maria van Bourgondië]]
}}
[[Ofbeeldienge:Juanna_Filips_Klein.jpg|thumb|Filips me Johanna de Woanzinnige]]
'''Filips I van Castilië''', bygenoamd ''den Schoonn'' ([[Brugge]], [[22 juli]] [[1478]] - Burgos, [[25 september]] [[1506]]) was de zeune van [[Maximiliaan I|Maximiliaan van Oostnryk]] en [[Maria van Bourgondië]]. Met hem kwam Spanje ounder de [[Habsburg]]ers.

Ip z’n  portret ist’n 22 joar oud en je droagt z’n keetn van de [[Orde van et Gulden Vlies]].

==Zyn Leevn==
Omdat ’n mo vier joar oud was o z’n moeder stierf  in 1482, pakte z’n voader Maximiliaan I ‘t regentschap ip hem. 

Filips is ipgebrocht in [[Mecheln]] deur [[Margaretha van York]], z’n stiefgrôotmoeder en weeuwe van  [[Karel den Stoutn]]. Doa kwamt ‘n ounder invloed van de Mechelschn oadel. 

In [[1494]] ist ’n mêerderjoarig verkloard en paktegt ie persôonlik ‘t bewiend in handn. Direkt begost ‘n  de belangn van de Nederlandn te verdedign en probeerdegt ie de neutraliteit te bewoarn tegenover [[Frankryk]] en [[Iengeland]]. Da was in tegenstellinge me de politiek van z’n voader Maximiliaan, die styf anti-Frans was en die hem achter z’n aanstellienge van keizer in 1493 nie vele mi van de Nederlandn antrok.  

In 1496 sloot Filips ’n verdrag mè d'Iengelsche dat under were toeliet van loakncommerce te doen in de Nederlandn en je stound goed mè de Fransche keunink Karel VIII deur lêenhulde te briengn vo Vloandern en Artesië. Je sloot in 1498 't Verdrag van Parys of, woamee dat 'n ofzag van de heroverienge van Bourgondië en z’n ansproakn ip Gelre.

Filips was de latstn uut ’t huus van Bourgondië die persôonlik over de Nederlandn regeerde. Je zette d’r de centralisoatiepolitiek van zyn vôorgangers vôort, o.m. deur in 1504 de Grôte Road, die in 1477 achter den dood van [[Karel den Stoutn]] ofgeschaft was, were ip te richtn en definitief in Mecheln te vestign ounder de noame ''De Grôte Road van Mecheln''.

==Zyn vrouwe==
Den twientigstn oktober 1496 trouwde Filips in de Sint-Gummaruskerke in [[Lier (België)|Lier]] mè [[Johanna van Kastilië| Johanna de Woanzinnige]]. 

Ze was de dochter van de zogenoamde ''Katholieke Keuniengn'': keunink Ferdinand II van Aragon en keuniginne [[Isabella I van Kastilië]]. Johanna was mo derde in  lyne vo de trôon ip te volgn, en doadeure ha ze ’t nie verwacht da z’in anmerkienge kwam. De reedn was dat in 1497 heur broere Johan, prins van Asturië en krôonprins, gestorvn was. Je was zes moandn idder getrouwd mè Filips’ zuster [[Margaretha van Oostnryk]]. En in 1498 en 1500 stiervn ook heur zuster [[Isabella van Portugal (1470-1498)|Isabella van Portugal]], en heur zeuntje Miguel, die anders keunink van Spanje en Portugal ha kunn zyn. 

Deurda Johanna trôonipvolgster wierd van Castilië en Aragon, zou  Filips  loater regeern over Oostnryk, de Nederlandn en hêel Spanje. Doadeure veranderde zyn politiek van e neutraliteitspolitiek nor e pro-Fransche politiek. Je brocht zelfs toenoaderienge tusschn z’n voader Maximiliaan en de Fransche keunink, woaby dan z’overêen kwoamn over 't hertogdom Milaan. 

In 1502 reisde Filips mè Johanna en e grôot dêel van ’t hof van Bourgondië no Spanje vor hem ols ipvolger te loatn erkenn. 

’t Joar d’r ip kêerde Filips en ’t grotste deel van ’t hof were, mo Johanna die in verwachtienge was van [[Ferdinand I van et Illig Roomsche Ryk|Ferdinand I]], de loatern keizer van ’t Hillig Rôoms Ryk, bleef in Madrid, woada ze loater beviel. 

Johanna ’s woanzinnigheid begost ton ol. Os ze were was by heur vint was under reloatië vrêe slicht en ze leefdn apart. Deur zyn ountrouw en heur jalousieë, die heur koleriek miek, verergerdeg heur woanzinnigheid nog.

==Keunink van Castilië==
In november 1504 stierf  Filips' schonmoeder Isabella I van Castilië. Heur vint Ferdinand II probeerde ’t regentschap van Castilië te krygn, mor in 1506 riept de Cortes Filips en zyn vrouwe no Spanje. Achter e moeilikke reize in e zwoare storm belandegn z’eindelik in Spanje. 
[[Ofbeeldienge:Juana la Loca de Pradilla.jpg|thumb|left|''Doña Juana la Loca'', schilderye uut 1877 van Francisco Pradilla y Ortiz, Pradomuseum, Madrid.]]
Filips kreegt doa probleemn mè z’n schonvoader, die ’t nie koste verkroppn dat er e vrimdn de macht over Spanje zou krygn en j’eiste ‘t regentschap ip vor hem. Mo den viftienstn juli 1506 wierd Filips toch officieel erkend deur de Cortes ols Filips I van Castilië, neffest z’n vrouwe Johanna de keuniginne.

Drie moandn loater is Filips gestorvn. Johanna kost de dood van heur vint nie verwerkn, woadeure dat heur woanzinnigheid nog verergerde. Ze slôot heur of van de weireld en ze kost nie schêen van Filips’ doodskiste.  Ze doolde d'r overol mee round, wat da loater leidde tout heur bynoame ''Johanna de Woanzinnige''. Toch blêef z’heur titel theoretisch houdn tout an heur dôod in 1555. 

==Zyn Titels==
[[Ofbeeldienge:Coat of arms of Philip I of Castile (as Castilian Monarch).PNG|thumb|right|220px|Woapnschild van Filips lik Keunienk van Kastilië]]
* [[Ofbeeldienge:Armoiries Bourgogne Moderne.png|30px]] [[27 moarte]] [[1482]] - [[25 september]] [[1506]]: ertog van Bourgondië lik  '''Filips IV''' (ollene moa titulair, 't gebied wos ol round 1477 deur de Fransche veroverd)
* [[Ofbeeldienge:Armoiries Brabant.svg|30px]] [[27 moarte]] [[1482]] - [[25 september]] [[1506]]: ertog van Broabant lik  '''Filips III'''
* [[Ofbeeldienge:Armoiries Limbourg.png|30px]]  [[27 moarte]] [[1482]] - [[25 september]] [[1506]]: ertog van Limburg lik  '''Filips III'''
* [[Ofbeeldienge:Gules a fess argent.svg|30px]]  [[27 moarte]] [[1482]] - [[25 september]] [[1506]]: ertog van [[Ertogdom Lothier|Lothier]] lik  '''Filips III'''
* [[Ofbeeldienge:Armoiries Comtes de Luxembourg.svg|30px]] [[27 moarte]] [[1482]] - [[25 september]] [[1506]]: ertog van [[Grootertogdom Luxemburg|Luxemburg]] lik  '''Filips II''' 
* [[Ofbeeldienge:Blason Namur.png|30px]]  [[27 moarte]] [[1482]] - [[25 september]] [[1506]]: markgroaf van Noamn lik  '''Filips V'''
* [[Ofbeeldienge:Blason france franche comté grand.jpg|30px]] [[27 moarte]] [[1482]] - [[25 september]] [[1506]]: groaf van vry Bourgondië (Franche-comté) lik  '''Filips VI'''
* [[Ofbeeldienge:Artois Arms.svg|30px]]  [[27 moarte]] [[1482]] - [[25 september]] [[1506]]: groaf van Artesië lik  '''Filips VI'''
* [[Ofbeeldienge:Blason Charolais.svg|30px]] [[27 moarte]] [[1482]] - [[25 september]] [[1506]]: groaf van [[Groafschap Charolais|Charolais]] lik  '''Filips III'''
* [[Ofbeeldienge:Armoiries_comte_de_Flandres.png|30px]]  [[27 moarte]] [[1482]] - [[25 september]] [[1506]]: groaf van [[Groafschap Vloandern|Vloandern]]  lik  '''Filips IV'''
* [[Ofbeeldienge:Armoiries Hainaut Moderne.png|30px]]  [[27 moarte]] [[1482]] - [[25 september]] [[1506]]: groaf van Enegouwen lik  '''Filips II'''
* [[Ofbeeldienge:Armoiries Hollande.png|30px]]  [[27 moarte]] [[1482]] - [[25 september]] [[1506]]: groaf van Olland lik  '''Filips II'''
* [[Ofbeeldienge:Coatofarmszeeland.PNG|30px]]  [[27 moarte]] [[1482]] - [[25 september]] [[1506]]: groaf van Zeeland lik  '''Filips II'''
* [[Ofbeeldienge:Armoiries Gueldre-Juliers.png|30px]] [[27 moarte]] [[1482]] - [[1492]]: ertog van Gelre lik  '''Filips I'''
* [[Ofbeeldienge:Flag - Low Countries - XVth Century.svg|30px]]  [[27 moarte]] [[1482]] - [[1492]]: groaf van Zutphen lik  '''Filips I'''
* [[Ofbeeldienge:Blason Castille Léon.png|30px]] [[12 juli]] [[1506]] - [[25 september]] [[1506]]: keunienk van Kastilië lik '''Filips I'''

==Zyn jounges==
* Eleonora van Habsburg, keuniginne van Portugal, getrouwd met Emanuel I van Portugal, en van Frankryk, getrouwd mè Frans I van Frankryk
* [[Karel V van et Illig Rôoms Ryk|Karel V]], keizer van ‘t [[Hillig Rôoms Ryk]] en keunink van Spanje, getrouwd mè [[Isabella van Portugal (1503-1539)|Isabella van Portugal]]
* Isabella van Habsburg, keuniginne van Denemarkn,  getrouwd mè Christiaan II van Denemarkn
* [[Ferdinand I van et Illig Rôoms Ryk|Ferdinand I]], keizer van ’t Hillig  Rôoms Ryk, getrouwd mè Anna van Boheemn
* [[Maria van Ongareye]], keuniginne van Hongareye, getrouwd mè Lodewyk II van Hongareye
* Catharina van Habsburg (1507-1578), keuniginne van Portugal, getrouwd mè Johan III van Portugal 

==Erfenisse== 
Achter zyn dôod in 1506 was zyn vrouwe nie bekwoam vo te regeern en heur voader Ferdinand II van Aragón was heur regent van 1506 tout 1516.

Under zeune Karel erfde, ounder ’t regentschap van z’n grôotvoader Maximiliaan, ’t Hillig  Rôoms Ryk en de Lêge Landn en achter den dôod van z’n andere grôotvoader Ferdinand II van Aragon in 1516, ook Spanje.

't Spoans-Habsburgs ryk is lange ’t machtigste ryk van ‘t Europees continent gewist.

‘t Proalgraf van Filips en Johanna stoat in de keuninklikke kapelle neffest de kathedroale van Granada.

[[Categorie:Ertog van Bourgondië]]
[[Categorie:Groaf van Vloandern]]
[[Categorie:Habsburg]]
[[Categorie:Wikipedia:Bofartikel]]

[[ar:فيليب الأول ملك قشتالة]]
[[bs:Filip I Kastiljski]]
[[ca:Felip el Bell]]
[[cs:Filip I. Sličný]]
[[de:Philipp I. (Kastilien)]]
[[en:Philip I of Castile]]
[[eo:Filipo la 1-a (Kastilio)]]
[[es:Felipe I de Castilla]]
[[et:Philipp Ilus]]
[[eu:Filipe I.a Gaztelakoa]]
[[fr:Philippe Ier de Castille]]
[[gl:Filipe I de Castela]]
[[he:פליפה הראשון, מלך קסטיליה]]
[[hr:Filip I. Lijepi]]
[[hu:I. Fülöp kasztíliai király]]
[[it:Filippo I di Castiglia]]
[[ja:フェリペ1世 (カスティーリャ王)]]
[[ksh:Philipp I. (Kastilien)]]
[[la:Philippus I (rex Castellae)]]
[[nl:Filips van Oostenrijk]]
[[pl:Filip I Piękny]]
[[pt:Filipe I de Castela]]
[[ru:Филипп I Красивый]]
[[sk:Filip I. (Kastília)]]
[[sl:Filip I. Kastiljski]]
[[sr:Филип I од Кастиље]]
[[sv:Filip I av Kastilien]]
[[tl:Felipe I ng Castilla]]
[[zh:腓力一世 (卡斯蒂利亚)]]
