Up ut altaar van de zuudelik’n ziebeuke van d’[[Onze-Lieve-Vrouwekerke]] in [[Brugge]] stoat ut beeld van de '''Madonna met Kind''' van den Italioanse kunstenoare [[Michelangelo Buonarotti]] ([[6 moarte]] [[1475]], [[Caprese]] - [[18 februoari]] [[1564]], [[Rome]]).  Ut beeld is 128 cm oge en is gemakt van marmer van Carrara.
<p>
Michelangelo was 26 joar oed ost ie an ‘t beeld begost is. 't Was de periode van zun David en un poar joar vodat ie zun Piëta vo de Sint-Pietersbasiliek in Rome gekapt eet.  De Madonna met Kind was ôorsproenkelik bestemd voar in den Duomo van Sienna moar ut werd ûteindelik verkocht in 1506 an de Brugse koapman Jan Mouscron die up da moment in Toscane zakens deed.  Em liet ut per boat noa Brugge kommen en je schoenk ut in 1514 an de Onze-Lieve-Vrouwekerke.
<p>
Madonna met Kind is ut ènigste beeld van Michelangelo da binst zun leven ût [[Itoalje|Italië]] weggegoan is.  Doarom zeggen de Bruggelingen soms da ut ut ènigste beeld van de kunstenoare is “an deze kant van de Alpen”.  Moa da is eigenlik nie woar: der zien nog 2 beelden in ’t Louvre in [[Paries]] en der is oak nog un beeld in de Hermitage in [[Sint-Petersburg]] da vermoedelik oak van em zoe kunnen zien.  Zowel de Frânse os de Dûutsers en 't beeld proberen mee te pakken, mo 't is oltied no Brugge weregekèèrd.  In 1877 is 't er oak nog un poginge gewist vo ut beeld wa zediger te maken deur un 'sluiertje' vo ut pietje van Jezus te plakken, moar da en zu were weg moeten doen omda der te vele protest kwam. 
<p>
’t Is ollesins un stief schoan beeld in Florentijnse rennaissance-stijl.  De Madonna straalt kracht en èènvoud ût, de plôoien van ur klèèd zien hèèl gedetailleerd ûtgewerkt.  Jezus is an ’t dromen en eet d’and van ze moeder vaste.  Michelangelo bedoelde mè zun Madonna met Kind ut vers ût den biebel ût te beelden ‘Maria bewaarde dit alles in haar hart en dacht hierover na’ (Lucas, 2, 19). 

[[Categorie:Beeldouwweirk]]
[[Categorie: Brugge]]
