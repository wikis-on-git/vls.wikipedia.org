=1600: Slag bie Nieuwpoorte=

==Anleidienge==
An 't ende van de XVIe eeuwe wos den Spoanschn keunink [[Filips II]] de [[Spoansche Nederland'n]] gildig beu. Ol joarn attie d'r stif vele legertroep'n en geld in gestook'n, en je zat nog oessan vulup in oorloge mei 't [[Vrankriek|Fransche]] en mei [[Olland]]. 

Om van die probleemstreke verlost te geroak'n, goaft ie ze an zin dochter, de infanta Isabella, en eurn vint, ertog Albrecht van Oost'nrik. D'ofsproake wos dan ze zider onofankelik over de [[Zudelike Nederland'n]] mocht'n regeern. Moa mocht'n ze zider gin joenges en krign, toen zoud'n de Zudelike Nederland'n van 't selste were keern na de Spoansche krone (wuk da in 1621 ook gebeurd es).

De eirtsertoogn [[Albrecht en Isabella]] (reg. 1598 - 1621) wist'n da de bevolkienge den oorloge meer dan beu wos, en ze probeerd'n ol gauwe vrede te sluut'n mei de upstandige [[Noordelike Nederland'n]]. Want d'Ollanders liet'n genoeg ziene dan ze nog oessan van plan woarn om de Zudelike Nederland'n te bevriejn van de Spanjoard'n. 

D'Ollanders zoagn da voorstel lik en teek'n van zwakte van Albrecht en Isabella. Ze zoat'n ook constant geploagd mei koapers die under scheep'n roofd'n. Die koapers opereerd'n surtout vanuut de Vlamsche oavnsteed'n [[Duunkerke]] en [[Nieuwpôort|Nieuwpoorte]]. En d'Ollanders, die den oorloge ook meer dan moe woarn, zoagn under kanse om de Spoansche bezetters voo goed helegansn buut'n te kuuschn. Ip 20 mei 1600 besloot'n d'Ollandsche [[Staten-Generaal]] om Vloandern vanuut de zee an te volln.

=='t Gevicht==
D'Ollanders zett'nden de grote middels in: meer dan deusd scheep'n mei 13 000 infanterist'n en bikans 3 000 peird'n an boord. Moa ol van in 't begun viel et langs olle kant'n teegn. Vooreerst add'n ze gerekend up en warme ontvangste van de platselike bevolkienge moa da viel serieus tegen, integendeel zelfs. Z'add'n under ook mispakt an de platselike situoasje want ze kend'n de streke veel te letter en da wos dikkers en probleem. Moa 't slichtste van ol wos dan ze Albrecht en Isabella serieus onderschat ein. D'eirsertoogn add'n 't wel gauwe deure dat serieus wos en zond'n under Spoansche troep'n in e weke tid van over 't hele land na de kuststreke. Surtout Isabella makte ne groot'n indruk en ze koste eur soldoat'n stif enthousiast moak'n om tegen de bindriengers te goan vicht'n.

D'Ollanders add'n under verzoameld up et strand bie Nieuwpoorte en 't wos under gelukt om d'eerste anvolln van de Spanjoard'n of te sloan. Resultoat: 4000 Spanjoard'n en bina 2000 Ollanders en Iengelsche (die mei d'Ollanders meivocht'n) dood. Moa prins [[Maurits]] wos mei moeite begun an 't beleg van Nieuwpoorte, of je zog et ol nie mei zitt'n. Oorzoake: 't were viel serieus tegen en je wiste da de Spanjoard'n continu versterkienge na Nieuwpoorte an 't zend'n woarn. Achter tien doagn gaft ie 't beleg up en je stuurde zin troep'n were na under scheep'n, richtienge Olland. De Stoat'n-Generoal kost'n d'r nie mei lachn want z'add'n em pertank gevroagd om nie ollene Nieuwpoorte moar ook [[Oostende]] en [[Duunkerke]] te goan verovern.

==De gevolgen==
't Gevolg van de Slag bie Nieuwpoorte wos da Albrecht en Isabella d'r sterker uut zin gekommn en under zelvn e sterke reputoasje ein gegeevn. Voo d'Ollanders wos da e minder goeie zoake. 't Wos nu dudelik dan ze de Zudelike Nederland'n voo goed mocht'n vergeet'n. En doabie zoat'n ze mei 't probleem dat de legerleidienge mei prins Maurits in tweiste lag mei [[Johan van Oldenbarnevelt]], den belangrikst'n bestuurder van de Republiek. 

't Es moa in 1609 dan de Noordelike en Zudelike Nederland'n tot en akkoord gerocht zin mei 't [[Twolfjoarig Bestand]].


[[Categorie: Geschiedenisse]]
[[Categorie: Nieuwpôort]]
