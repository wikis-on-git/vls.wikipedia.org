=1600: Slag bie Nieuwpoorte=

==Anleidienge==
An 't ende van de XVIe eeuwe wos den Spoanschn keunienk [[Filips II]] de [[Zudelyke Nederland'n]] gildig beu. Ol joarn ad y d'r styf vele legertroep'n en geld in gestook'n, en je zat nog oessan vulup in oorloge mei 't [[Vrankryk|Fransche]] en mei [[Olland]]. 

[[Ofbeeldienge:Landvoogden Albrecht en Isabella van Oostenrijk.jpg|thumb|left|D'eirtsertoogn Albrecht en Isabella deur Rubens geschilderd.]]

Om van die probleemstreek'n of te geroak'n, goaft y ze an zyn dochter, de infanta Isabella, en eurn vint, ertog [[Albrecht van Oostenrijk]]. D'ofsproake wos dan ze zyder onofankelyk over de [[Spoansche Nederland'n]] mocht'n regeern. Moa mocht'n ze zyder gin joenges en krygn, toen zoud'n de Zudelyke Nederland'n direct were keern na de Spoansche krone (wuk da in 1621 ook gebeurd es).

De eirtsertoogn [[Albrecht en Isabella]] (reg. 1598 - 1621) wist'n da de bevolkienge den oorloge meer dan beu wos, en ze probeerd'n ol gauwe vrede te sluut'n mei d'upstandige [[Noordelyke Nederland'n]]. Want d'Ollanders liet'n genoeg ziene dan ze nog oessan van plan woarn om de Zudelyke Nederland'n te bevryen van de Spanjoard'n. 

D'Ollanders zoagn da voorstel lyk en teek'n van zwakte van de twee landvoogd'n. Ze zoat'n ook constant geploagd mei koapers die under scheep'n roofd'n. Die koapers opereerd'n surtout vanuut de Vlamsche oavnsteed'n [[Duunkerke]] en [[Nieuwpôort|Nieuwpoorte]]. En d'Ollanders, die den oorloge ook meer dan moe woarn, peinsd'n dan ze nu en kanse kreegn om de Spoansche bezetters voo goed buut'n te kuuschn uut de [[Lege Land'n]]. Ip 20 mei 1600 besloot'n d'Ollandsche [[Staten-Generaal]] om Vloandern vanuut de zee an te volln. Ze vroegn an prins [[Maurits van Oranje]] om 't Stoatenleger an te voern.

=='t Gevicht==
[[Ofbeeldienge:Maurits_van_Oranje.jpg|thumb|right|Prins Maurits van Oranje.]]

D'Ollanders zett'nden de grote middels in: meer dan duusd scheep'n mei 13 000 infanterist'n en bykans 3 000 peird'n an boord. Moa ol van in 't begun viel et langs olle kant'n teegn. Vooreerst add'n ze gerekend up en warme ontvangste van de platselyke bevolkienge moa da viel serieus tegen, controarje zelfs. Z'add'n under ook mispakt an de platselyke situoasje want ze kend'n de streke veel te letter en doadeure verloorn ze veel tyd. 't Slichtste van ol wos dan ze Albrecht en Isabella serieus onderschat ein. D'eirtsertoogn add'n 't wel gauwe deure dat serieus wos en zond'n under Spoansche troep'n in e weke tyd van over 't hele land na de kuststreke. Surtout Isabella makte ne groot'n indruk en ze koste eur soldoat'n styf enthousiast moak'n om tegen de bindriengers te goan vicht'n.

D'Ollanders add'n under verzoameld up et strand by Nieuwpoorte en 't wos under gelukt om d'eerste anvolln van de Spanjoard'n of te sloan. Resultoat: 4000 Spanjoard'n en bykan 2000 Ollanders en Iengelsche (die mei d'Ollanders meivocht'n) dood. De prins van Oranje wos nu gereed om e beleg te begunn'n up Nieuwpoorte. Moa je wos mei moeite begun of je zog et ol nie mei zitt'n. Achter elf doagn gaft y 't beleg up en je stuurde zyn troep'n were na under scheep'n, richtienge Olland. De Stoat'n-Generoal kost'n d'r nie mei lachn want z'add'n em pertank gevroagd om nie ollene Nieuwpoorte moar surtout [[Duunkerke]] te goan verovern.

Vanwuk eit prins Maurits ofgeziene van da beleg? D'r zyn verschillende redens.
*Vooreerst viel 't were serieus tegen. Dat es gin triviaal gegeevn oe je wit da de soldaat'n en d'artillerie den heeln tyd vaste zoat'n in 't slyk van under loopgroavn, wuk da de troep'n styf demoraliseerde.
*Je realiseerde em ook da de Spanjoard'n ondertusschn continu versterkiengn an 't zend'n woarn na Nieuwpoorte.
*Eigentlyk eit 'n noois voorstander gewist van dien oorloge, je wos d'r an begun meer teegn zyn goestienge dan mei. Je vond dat 't veel te riskant wos om mei zyn toamelyk kleen leger zo verre in 't zuud'n te goan vicht'n.

==De gevolgen==
[[Ofbeeldienge:Rekenpenning_Middelburg_1600.jpg|thumb|right|300px|Ne pennienk uut Middelburg van 1600, up de slag bie Nieuwpoorte.]]

't Gevolg van de Slag by Nieuwpoorte wos da Albrecht en Isabella d'r sterker uut gekommn zyn en under zelvn e sterke reputoasje ein gegeevn. 

Moa surtout bleek da de Zudelyke Nederland'n, lyk en zelfstandig besteurd land, wel entwodde in under mars add'n. Ze kost'n under verweirn tegen d'Ollanders die begost'n te beseffn dan ze d'r noois in zoud'n sloagn om de Zudelyke Nederland'n van de Spanjoard'n te verlossn. En ze wist'n dan z'under ope om de Lege Land'n ooit were te verenigen nu bykans vo goed moest'n upgeevn.

Doarby kwam nog da d'Ollanders mei 't probleem zoat'n dat de legerleidienge onder prins Maurits in tweiste lag mei [[Johan van Oldenbarnevelt]], den belangrykst'n bestuurder van de nog joenge Republiek. 

't Es moa in 1609 dan de Noordelyke en Zudelyke Nederland'n tot en akkoord gerocht zyn mei 't [[Twolfjoarig Bestand]].


[[Categorie: Nieuwn tyd]]
[[Categorie: Nieuwpôort]]
