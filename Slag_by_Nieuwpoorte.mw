=1600: Slag bie Nieuwpoorte=

==Anleidienge==
An 't ende van de XVIe eeuwe wos den Spoanschn keunienk [[Filips II]] de [[Zudelike Nederland'n]] gildig beu. Ol joarn attie d'r stif vele legertroep'n en geld in gestook'n, en je zat nog oessan vulup in oorloge mei 't [[Vrankriek|Fransche]] en mei [[Olland]]. 

[[Ofbeeldienge:Landvoogden Albrecht en Isabella van Oostenrijk.jpg|thumb|left|D'eirtsertoogn Albrecht en Isabella deur Rubens geschilderd.]]

Om van die probleemstreek'n of te geroak'n, goaft ie ze an zin dochter, de infanta Isabella, en eurn vint, ertog [[Albrecht van Oostenrijk]]. D'ofsproake wos dan ze zider onofankelik over de [[Spoansche Nederland'n]] mocht'n regeern. Moa mocht'n ze zider gin joenges en krign, toen zoud'n de Zudelike Nederland'n direct were keern na de Spoansche krone (wuk da in 1621 ook gebeurd es).

De eirtsertoogn [[Albrecht en Isabella]] (reg. 1598 - 1621) wist'n da de bevolkienge den oorloge meer dan beu wos, en ze probeerd'n ol gauwe vrede te sluut'n mei de upstandige [[Noordelike Nederland'n]]. Want d'Ollanders liet'n genoeg ziene dan ze nog oessan van plan woarn om de Zudelike Nederland'n te bevriejn van de Spanjoard'n. 

D'Ollanders zoagn da voorstel lik en teek'n van zwakte van de twee landvoogd'n. Ze zoat'n ook constant geploagd mei koapers die under scheep'n roofd'n. Die koapers opereerd'n surtout vanuut de Vlamsche oavnsteed'n [[Duunkerke]] en [[Nieuwpôort|Nieuwpoorte]]. En d'Ollanders, die den oorloge ook meer dan moe woarn, peinsd'n dan ze nu en kanse kreegn om de Spoansche bezetters voo goed buut'n te kuuschn uut de [[Lege Land'n]]. Ip 20 mei 1600 besloot'n d'Ollandsche [[Staten-Generaal]] om Vloandern vanuut de zee an te volln. Ze vroegn an prins [[Maurits van Oranje]] om 't Stoatenleger an te voern.

=='t Gevicht==
[[Ofbeeldienge:Maurits_van_Oranje.jpg|thumb|right|Prins Maurits van Oranje.]]

D'Ollanders zett'nden de grote middels in: meer dan duusd scheep'n mei 13 000 infanterist'n en bikans 3 000 peird'n an boord. Moa ol van in 't begun viel et langs olle kant'n teegn. Vooreerst add'n ze gerekend up en warme ontvangste van de platselike bevolkienge moa da viel serieus tegen, controarje zelfs. Z'add'n under ook mispakt an de platselike situoasje want ze kend'n de streke veel te letter en doadeure verloorn ze veel tid. 't Slichtste van ol wos dan ze Albrecht en Isabella serieus onderschat ein. D'eirtsertoogn add'n 't wel gauwe deure dat serieus wos en zond'n under Spoansche troep'n in e weke tid van over 't hele land na de kuststreke. Surtout Isabella makte ne groot'n indruk en ze koste eur soldoat'n stif enthousiast moak'n om tegen de bindriengers te goan vicht'n.

D'Ollanders add'n under verzoameld up et strand bie Nieuwpoorte en 't wos under gelukt om d'eerste anvolln van de Spanjoard'n of te sloan. Resultoat: 4000 Spanjoard'n en bina 2000 Ollanders en Iengelsche (die mei d'Ollanders meivocht'n) dood. De prins van Oranje wos nu gereed om e beleg te begun up Nieuwpoorte. Moa je wos mei moeite begun of je zog et ol nie mei zitt'n. Achter elf doagn gaft ie 't beleg up en je stuurde zin troep'n were na under scheep'n, richtienge Olland. De Stoat'n-Generoal kost'n d'r nie mei lachn want z'add'n em pertank gevroagd om nie ollene Nieuwpoorte moar surtout [[Duunkerke]] te goan verovern.

Vanwuk eit prins Maurits ofgeziene van da beleg? D'r zin verschillende redens.
*Vooreerst viel 't were serieus tegen. De soldaat'n en d'artillerie zoat'n den heeln tid vaste in 't slik van under loopgroavn en da demoraliseerde de troep'n.
*Je wiste ook da de Spanjoard'n ondertusschn continu versterkiengn an 't zend'n woarn na Nieuwpoorte.
*Eigentlik eit 'n noois voorstander gewist van dien oorloge, je wos d'r an begun meer teegn zin goestienge dan mei. Je vond dat 't veel te riskant wos om mei zin toamelik kleen leger zo verre in 't zuud'n te goan vicht'n.

==De gevolgen==
[[Ofbeeldienge:Rekenpenning_Middelburg_1600.jpg|thumb|right|300px|Ne pennienk uut Middelburg van 1600, up de slag bie Nieuwpoorte.]]

't Gevolg van de Slag bie Nieuwpoorte wos da Albrecht en Isabella d'r sterker uut zin gekommn en under zelvn e sterke reputoasje ein gegeevn. Voo d'Ollanders wos da e minder goeie zoake. 't Wos nu dudelik dan ze de Zudelike Nederland'n voo goed mocht'n vergeet'n. En doabie zoat'n ze mei 't probleem dat de legerleidienge mei prins Maurits in tweiste lag mei [[Johan van Oldenbarnevelt]], den belangrikst'n bestuurder van de Republiek. 

't Es moa in 1609 dan de Noordelike en Zudelike Nederland'n tot en akkoord gerocht zin mei 't [[Twolfjoarig Bestand]].


[[Categorie: Geschiedenisse]]
[[Categorie: Nieuwpôort]]
