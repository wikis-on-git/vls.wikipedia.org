De '''Slag by Nieuwpoorte''' wos e directe confrontoasje tusschn d'Ollanders en de Spoanjoardn in [[1600]] da bepoalend eit gewist vo de voddere betrekkiengn tusschn de upstandige [[Noordelikke Nederlandn]] en de Spanjoardn in de [[Zudelikke Nederlandn]]. 

=Anleidienge=
An 't ende van de XVIe eeuwe wos den Spoanschn keunienk [[Filips II van Spanje|Filips II]] de [[Zudelikke Nederlandn]] gildig beu. Ol joarn ad y d'r styf vele legertroepn en geld in gestookn, en je zat nog oessan vulup in oorloge mei 't [[Vrankryk|Fransche]] en mei [[Olland]]. 

[[Ofbeeldienge:Landvoogden Albrecht en Isabella van Oostenrijk.jpg|thumb|left|D'eirtsertoogn Albrecht en Isabella deur [[Peter Paul Rubens|Rubens]] geschilderd.]]

Voe van die probleemstreekn of te geroakn, goaft y ze an zyn dochter, de infanta Isabella, en eurn vint, ertog [[Albrecht van Oostenrijk]]. D'ofsproake wos dan ze zyder onofankelik over de [[Spoansche Nederlandn]] mochtn regeern. Moa mochtn ze zyder gin joenges en krygn, toen zoudn de Zudelikke Nederlandn direct were keern na de Spoansche krone (wuk da in 1621 ôok gebeurd es).

De eirtsertoogn [[Albrecht en Isabella]] (reg. 1598 - 1621) wistn da de bevolkienge den oorloge mêer dan beu wos, en ze probeerdn ol gauwe vrede te sluutn mei d'upstandige [[Noordelikke Nederlandn]]. Want d'Ollanders lietn genoeg ziene dan ze nog oessan van plan woarn voe de Zudelikke Nederlandn te bevryen van de Spanjoardn. 

D'Ollanders zoagn da voorstel lik een teekn van zwakte van de twee landvoogdn. Ze zoatn ôok constant geploagd mei koapers die under scheepn roofdn. Die koapers opereerdn surtout vanuut de Vlamsche oavnsteedn [[Duunkerke]] en [[Nieuwpôort|Nieuwpoorte]]. En d'Ollanders, die den oorloge ook meer dan moe woarn, peinsdn dan ze nu en kanse kreegn om de Spoansche bezetters vo goed buutn te kuuschn uut de [[Lege Landn]]. Ip 20 mei 1600 beslootn d'Ollandsche [[Staten-Generaal]] voe [[Vloandern]] vanuut de zee an te volln. Ze vroegn an prins [[Maurits van Oranje]] voe 't Stoatenleger an te voern.

='t Gevicht=
[[Ofbeeldienge:Maurits_van_Oranje.jpg|thumb|right|Prins Maurits van Oranje.]]

D'Ollanders zettnden de grote middels in: meer dan duusd scheepn mei 13 000 infanteristn en bykans 3.000 peirdn an boord. Moa ol van in 't begun viel et langs olle kantn teegn. Ten êeste addn ze gerekend up en warme ontvangste van de platselikke bevolkienge moa da viel serieus tegen, controarje zelfs. Z'addn under ook mispakt an de platselikke situoasje want ze kendn de streke veel te letter en doadeure verloorn ze veel tyd. 't Slichtste van ol wos dan ze Albrecht en Isabella serieus onderschat ein. D'eirtsertoogn addn 't wel gauwe deure da 't serieus wos en zondn under Spoansche troepn in e weke tyd van over 't hele land na de kuststreke. Surtout Isabella makte ne grootn indruk en ze koste eur soldoatn styf enthousiast moakn om tegen de binndriengers te goan vichtn.

D'Ollanders addn under verzoameld up et strand by Nieuwpoorte en 't wos under gelukt om d'eerste anvolln van de Spanjoardn of te sloan. Resultoat: 4000 Spanjoardn en bykan 2000 Ollanders en Iengelsche (die mei d'Ollanders meivochtn) dood. De prins van Oranje wos nu gereed om e beleg te begunn up Nieuwpoorte. Moa je wos mei moeite begunn of je zog et ol nie mei zittn. Achter elf doagn gaft y 't beleg up en je stuurde zyn troepn were na under scheepn, richtienge Olland. De Stoatn-Generoal kostn d'r nie mei lachn want z'addn em pertank gevroagd om nie ollene Nieuwpoorte moar surtout [[Duunkerke]] te goan verovern.

Van wuk eit prins Maurits ofgeziene van da beleg? D'r zyn verschillende redens.
* Ten êeste viel 't were serieus tegen. Dat es gin triviaal gegeevn oe je wit da de soldaatn en d'artillerie den heeln tyd vaste zoatn in 't slyk van under loopgroavn, wuk da de troepn styf demoraliseerde.
* Je realiseerde em ook da de Spanjoardn ondertusschn continu versterkiengn an 't zendn woarn na Nieuwpoorte.
* Eigentlik eit 'n noois voorstander gewist van dien oorloge, je wos d'r an begunn meer teegn zyn goestienge dan mei. Je vond dat 't veel te riskant wos om mei zyn toamelik kleen leger zo verre in 't zuudn te goan vichtn.

=De gevolgn=
[[Ofbeeldienge:Rekenpenning_Middelburg_1600.jpg|thumb|right|300px|Ne pennienk uut Middelburg van 1600, up de slag by Nieuwpoorte.]]

't Gevolg van de Slag by Nieuwpoorte wos da Albrecht en Isabella d'r sterker uut gekommn zyn en under zelvn e sterke reputoasje ein gegeevn. 

Moa surtout bleek da de Zudelikke Nederlandn, lik een zelfstandig besteurd land, wel entwodde in under mars addn. Ze kostn under verweirn tegen d'Ollanders die begostn te beseffn dan ze d'r noois in zoudn sloagn voe de Zudelikke Nederlandn van de Spanjoardn te verlossn. En ze wistn dan z'under ope voe de Lege Landn ooit were te verenigen nu bykans vo goed moestn upgeevn.

Doarby kwam nog da d'Ollanders mei 't probleem zoatn dat de legerleidienge onder prins Maurits in tweiste lag mei [[Johan van Oldenbarnevelt]], den belangrikstn bestuurder van de nog joenge Republiek. Den dramoatischn ofloop es welbekend: Maurits liet zynen rivoal in [[1618]] gevangn neemn. E joar loater wos van Oldenbarnevelt geëxecuteerd.

't Es moa in 1609 dan de Noordelikke en Zudelikke Nederlandn tot en akkoord gerocht zyn mei 't [[Twolfjoarig Bestand]].


=Referensjn=
*Dorsman, Leen. ''1600: Slag bij Nieuwpoort''. Nummer 10 uut de reekse "Verloren Verleden". Uitgevery Verloren, Hilversum, 2000. ISBN 90-6550-451-6


{{Streektoale|Werviks}}

[[Categorie: Nieuwn tyd]]
[[Categorie: Nieuwpôort]]
