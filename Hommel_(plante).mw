[[Ofbeeldienge:Hop bloemen vrouwelijke plant Humulus lupulus female.jpg|thumb|Ommelplante mè knops]]
[[Ofbeeldienge:Chmel detail siska.jpg|thumb|Ommelknop]]
{{plat|Poperiengs}}
'''Ommel''' ([[Nederlands]]: hop(pe)) is e twèslachtige plante va de Cannabaceae-familie. 

De plante wos tot voe kort vôornoamelyk ekwikt voer in [[bier]] te doen. In de knops zit er e stoffe (lupuline, e geelachtige poere) die e zeure smoake gift an 't bier. 'n Dag va vandoage gebruukn ze ommel oek mêer e mêer voer in medicamentn te doen. 't Bestoan oek zaksjes en oofdkussens, evuld mi ommel. Dat zoud e nateurlik slapmiddel zyn. 

In [[Belgje|Belgie]] zyn de streekn van [[Oalst]] (Ôost-Vloandern), Asse (Vlams-Brabant) e voerol dedie va [[Poperienge]] styf ekend voe nunder ommel. In 't buutnland zyn [[Duutsland]] en [[Tsjechie]] ekend.

== De geschiedenisse ==

=== Va gruut noar ommel ===
Vôorn dazze ommel in bier dèjn om e smaksje an 't bier te geevn, dèjn ze d'r gruut in. Gruut is e miengelienge va kruudn. Roend de joarn 800 kwaamn ze in Duutsland op 't gedacht om e bitje ommel in bier te doen om 't langer te kunn bewoarn. 

=== E nieuw' industrie voe Poperienge ===
In de streke va Poperienge leevnde z'in de Middelêeuwn va de loakenandel. Moa deur de polletiek van [[Iengeland]] moestn ze achter een andere maniere zoekn voe commerce te doe. Ommel wos d'oplossienge. Sedert de 15st'n êeuw wos ommel ier intensif verbouwd. 't Uutzicht va Poperienge gienk nôoit nog 't zefste zien...

=== Telôorgang... e reddieng? ===
In 'n 20stn êeuw goenk et van kwoad noar erger mi de ommelproduucsje in Poperienge. In 2006 woarn d'r in Poperienge nog moar e goe 30 boern voer een areoal va 176 ectoarn. 
De reddieng zou nu ''Menohop'' kunn'n zyn. Want an 'n unief va [[Gent]] en z'ontdekt dat er in ommel 'fenooln' zittn die styf trekkn op 't vrouwelik ormoon oestrogeen. Menohop is e medicament da de oengemakkn va vrouwn in de menopauze zou kunnn verepn. 

== De produucsje ==

=== De groei ===
In 'n wienter goan de bovenste dêeln va de plante dôod, moa de wortels overleevn. Mi 'n uutkom groein der scheutn an de wortels: die scheutn zyn e delicatesse. De scheutn zyn eleid roend droadn en klemmn omoge. Tusschn april en juli groeit de plante 't mêest: de rankn kunnn toen otmets 30 santemeter groein op êen dag. 
Begun juli stopt de plante mi groein e begunt ze te bloein. De vrouwelike bloemn groein uut toet 'knops'. 

=== 'n Plok ===
Te laste begu september begunt 'n ommelpluk. Vroeger dein ze da met 'n and. In 'n oudn tyd dèj olleman mèj an 'n ommelpluk. Da wos zwoar werk - sertoe at rinde, want toe lein je nan'n oopn va de rankn. Om d'ambiance d'r in 't ou'n, zoengn de plokkers liedjes. Dit is 't êeste refring van e bekend liedje:<br>
::::<i>Als wij de schoenen tatsen
::::<i>Om naar de pluk te gaan
::::<i>En staan met de bazatsen
::::<i>Om onze rug gelaan;
::::<i>Dan jaagt van aandoeninge,
::::<i>Ons hartje naar 't geluk
::::<i>Naar 't land van Poperinge
::::<i>En van den hommelpluk</i>

Toen da de pluk oek mi machien kostte gebeurn, in de plekke va manueel, wos 't er in Poperienge e firma die e masse machienn efabriceerd et: Allaeys. In de joarn '60 exporteernde ze oek na Duutsland, en dat is toch opmerkelik omda Duutsland vele keirs grodder is. Ze produceernde oender anger de Allaeys Junior, Allaeys Senior, Allaeys Europa Super (koste 240 à 270 rankn ter eure plokkn), Allaeys Compact en Saxo. 
De firma Allaeys is oendertusschen wel failliet egoan.

=== Droogn ===
Achter 'n plok droogn ze de knops voorzichtjes uut mi warme luchtbloazers. Anders zoe 'n ommel ol zêre beschimmeln. A ze droge enoeg is, pressen ze 'n ommel tope in ballo's.

== Hoppestoet ==
Om de drie joar (2005, 2008, 2011,...) goat er in Poperienge in september e stoet uut die e masse vook trekt. Olles stoat toen nateurlik in 't têekn va 'n ommel. D'r zyn oek fêesten,en ze verkiezen e Hoppekeuneginne.

== Culinair ==
* In Poperienge brouwn ze e speciaal birtje, [[Hommelbier]], mi mêerder sôortn ommel.
* Ommelpap: in vroeger tydn krêegn de plokkers, mêestol vrimd vook, op 't ende van de plok, e sôort warm paptje ('t trekt op crème brûlée) mèd e poar knops ter versierieng. Da gebruuk wos joarn verlôorn egoan. Moa bakker Sansen uut Poperienge et een oud recept werevoen'n uut 1910. In de nieuwn ommelpap zittn ol d'oude ingrediëntn d'r nog in (mek, butter, bloeme e suker); nieuwe toevoegieng is de kanêel en de rom.
* Hoppescheutn: de joenge scheutn van de plante die in 'n uutkom eplokt zyn. 't Is delicoat andwerk, en doarom is 't oek zo diere in de restorangs. Oe moej ze grêed moakn? Koud in e bitje vinaigrette, of zochtjes ebakkn in e buttersausje.

== Externe koppelienge ==
* [http://www.poperinge.be/hopmuseum/ Hopmuseum Poperinge]
* [http://www.hopinfo.be 't Êen en 't ander over ommel]
* [http://users.pandora.be/stimulans/hommel/ De geschiedenisse van ommel]
* [http://www.poperinge.be/NL/toerisme/hoppelied.htm De hêle versie van 't Hoppelied]
* [http://www.gourmetstore.be/CookingMarket/Default.asp?section=7&lg=2&archiveid=59&type=ad Hoppescheuten voe de gourmangs]
{{commons|Humulus lupulus}}

[[Categorie:Poperienge]]

[[cs:Chmel otáčivý]]
[[da:Humle (Humulus lupulus)]]
[[de:Echter Hopfen]]
[[en:Hop (plant)]]
[[fi:Humala]]
[[fr:Houblon]]
[[it:Humulus lupulus]]
[[nl:Hop (plant)]]
[[ja:ホップ]]
[[lt:Apynys]]
[[ro:Hamei]]
[[sv:Humle]]
[[uk:Хміль]]
