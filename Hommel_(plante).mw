[[Ofbeeldienge:Hop bloemen vrouwelijke plant Humulus lupulus female.jpg|thumb|Ommelplante mè bloemn]]
{{plat|Poperiengs}}
'''Ommel''' ([[Nederlands]]: hop(pe)) is e twèslachtige plante va de Cannabaceae-familie. 

De plante wos tot voe kort vôornoamelik ekwikt voer i [[bier]] te doen. In die belln zit er e stoffe (lupuline, e geelachtige poere) die e zeure smoake gèft ant bier. 'n Dag va vandoage gebruuk'n ze ommel oek mêer e mêer voer in medicamentn te doen.

De streken van [[Oalst]] e voerol dedie va [[Poperienge]] zin stief ekend voe nunder ommel. 

== De geschiedenisse ==

=== Va gruut noar ommel ===
Vôorn dazze ommel in bier dèjn om e smaksje an 't bier te geevn, dèjn ze d'r gruut in. Gruut is e miengelienge va kruudn. Roend de joarn 800 kwaamn ze in [[Duutsland]] op 't gedacht om e bètje ommel in bier te doen om 't langer te kun bewoarn. 

=== E nieuw' industrie voe Poperienge ===
In de streke va Poperienge leevnde z'in de Middelêeuwn va de loakenandel. Moa deur de polletiek van [[Iengeland]] most'n ze achter een andere maniere zoekn voe commerce te doe. Ommel wos d'opplossienge. Sedert de 15stn êeuw wos ommel ier intensif verbouwd. 't Uutzicht va Poperienge gienk nôoit nog 't zefste zien...

== De produucsje ==

=== De groei ===
In 'n winter goan de bovenste dêeln va de plante dôod, moa de wurtels overleevn. Mè 'n uutkom groein der scheut'n an de wurtels: die scheut'n zien e delicatesse. De scheutn zin eleid roend droad'n en klemmn omoge. Tusschn april en juli groeit de plante 't mêest: de rankn kun toen otmets 30 santemeter groein op êen dag. 
Begun juli stopt de plante mè groein e begunt ze te bloein. De vrouwelike bloemn groein uut toet ''belln''. 

=== 'n Plok ===
Te laste begu september begunt 'n ommelpluk. Vroeger dein ze da met 'n and, nu gebruuk'n ze doavôorn machien. In 'n oudn tied dèj olleman mèj an 'n ommelpluk. Da wos zwoar werk - sertoe at rinde, want toe laagn je nan' oopn va de rank'n. Om d'ambiance d'r in 't ou'n, zoengn de plokkers liedjes. Dit is 't êeste refring van e bekend liedje:<br>
<i>Als wij de schoenen tatsen<br>
Om naar de pluk te gaan<br>
En staan met de bazatsen<br>
Om onze rug gelaan;<br>
Dan jaagt van aandoeninge,<br>
Ons hartje naar 't geluk<br>
Naar 't land van Poperinge<br>
En van den hommelpluk<br></i>

=== Droogn ===
Achter 'n plok droogn ze belln voorzichtjes uut mè warme luchtbloazers. Anders zoe 'n ommel ol rap beschimmeln. A ze droge enoeg is, pressen ze 'n ommel tope in ballo's.

== Hoppestoet ==
Om de drie joar (2005, 2008, 2011,...) goat er in Poperienge in september e stoet uut die e masse vook trekt. Olles stoat toen nateurlik in 't têek'n va 'n ommel. D'r zien oek fêesten (woa da ze vaneigens vele [[Hommelbier]] drienkn) en ze verkiezen e Hoppekeuneginne.

{{commons|Humulus lupulus}}

== Externe koppelienge ==
* [http://www.poperinge.be/hopmuseum/ Hopmuseum Poperinge]
* [http://users.pandora.be/stimulans/hommel/ De geschiedenisse van ommel]
* [http://www.poperinge.be/NL/toerisme/hoppelied.htm De hêle versie van 't Hoppelied]

[[Categorie:Poperienge]]

[[cs:Chmel otáčivý]]
[[da:Humle (Humulus lupulus)]]
[[de:Echter Hopfen]]
[[en:Hop (plant)]]
[[fi:Humala]]
[[fr:Houblon]]
[[it:Humulus lupulus]]
[[ja:ホップ]]
[[lt:Apynys]]
[[ro:Hamei]]
[[sv:Humle]]
[[uk:Хміль]]
