'''KV Oostende''' (''KV Ostende'') is e [[Belhje|Belgische]] [[voetbalclub]] uut [[Ostende]]. De club zit in [[Twidde klasse (voetbal België)|Twidde Klasse]]. Ze zien aheslootn bie de [[KBVB]] met [[stamnummer]] 31 en èn heel-rood-hroen voe clubkleuren. Ze zien in 1981 uut de fuusje van VG en AS Oostende oentstaan.

==Heschiedenisse==
{{zieook|''Bie 't artiekel [[AS Oostende KM]] vien je mjeer informaasje over AS Ostende''}}
In [[1904]] is 't '''Van Neste Genootschap Oostende''' (ofhekort '''VG Oostende''') iphericht. De club kreeh bie d'invoerienge van de stamnummers in de jaoren 20 't stamnummer 31. In [[1925]] waoren ze voer één seizoen ipheklomm toet in de [[Twidde klasse (voetbal België)|Twidde Klasse]], mao ze zakte sebiet were. In 1929 kreehn ze bie under 25-jarige bestaan de keuninklike titel e werdn ''K. Van Neste Genootschap Oostende'' (ofhekort '''KVG Oostende'''). Achter e paor jaor, speelde de club in 1935 kampioen in under reekse in [[Derde klasse (voetbal België)|Derde Klasse]] (in die tied Bevorderienge) en promoveerde ze were noa Twidde. VGO speelde der drie sizoen, mao zakte tonne were noa Derde Klasse. De club bleef dao in Bevorderienge plakk'n, eejst was dat Derde en vanaf de jaorn 50 was da [[Vierde klasse (voetbal België)|Vierde Klasse]]. In 1964 pakte de ploeh de titel in ze reekse in Vierde en ze promoveerdn weer noa Derde, toe da ze wok in 1974 dao de titel paktn. VGO kost were van start haon in de Twidde Klasse, en bleef dao vier sizoen spelen. In 1978 zakte de club were noa Derde.

In 1911 was 't er in de stad wok nen andre club iphericht, [[AS Oostende KM|AS Oostende]] (laoter stamnummer 53). Diene club was ol howwe succesvuller hewordn dan VGO, da pertang e paor jaar oeder was. AS Ostende speelde de mêeste jaorn van ze bestaon in d'oohste nationaole ofdelingen en had roend 't behun van de jaren 70 vier sizoen in Eejste Klasse hespeeld. De club was tonne wel in korten tied ofhezakt noa Derde Klasse. In [[1981]] beslootn de twjee clubs tonne voe fusioneern. De nieuwe club noemde '''KV Oostende''' en speelde verder met 't stamnummer van KVG Oostende. 't Stamnummer van AS Oostende is ton definitief heschrapt. De clubkleuren werdn rood,heel en hroen, hebaseerd ip 't rood-hroen van ASO en 't rood-heel van VGO. De fusieclub behost zn eejste sizoen in Derde Klasse.

In 1982 was 't er trowwens wok e nieuwe club iphericht die van starte hieng in de leehste provinciaole ofdelinege. Met diene club wildeh der e paor de clubnaome in leevn oedn, mao da nieuwe [[VG Oostende (8837)|VG Oostende]] is dus nen aparte club mè stamnummer 8837, die hin aanspraoke ka maokn ip d'erelieste en 't palmares van 't oede originele VG Oostende.

KV Oostende endigde bijst de jaren 80 in Derde Klasse, jaar achter jaar aboven in de rangschikkienge, mao kost toch  nooit de titel pakk'n. In 1992 kost Ostende dao uiteindelijk toch kampioen wordn en promoveern. De club makte ton vele vorderienge de jaorn derachter, mao bleef toch e bitje wisselvallih. Achter 't eejste sizoen in Twidde Klasse promoveerdeh ze vaneestekè deure noa d'[[Eejste klasse (voetbal België)|oohste klasse]]. 't Sizoen 1993/94 kost de fusieclub azo voe 't eest in d'Eejste Klasse speeln. Twèè jaor laoter zakte KVO were, maor achter drie sizoenn kostn ze were promoveern naor Eejste. Ze bleevn dao da sizoen 1998/99 wel maor één jaortje speeln, en zakte weerol. Twee jaar laoter zakteh ze zels were noa Derde Klasse. Achter twèè seizoen promoveerde KVO were en ze hieng tonne achter èèn sizoenn zels were deure noa Eejste, mao weerol zakte ze achter 2004/05 achter èèn sizoen.

[[category:Belgische voetbalclub|Oostende, KV]]
[[category:Ostende]]

[[en:K.V. Oostende]]
[[fr:KV Ostende]]
[[nl:KV Oostende]]
