’t '''Blanknbergs Varretje''' of '''Grote Ede''' verzorgt de [[Polder en woaterienge|ofwoaterienge]] noa de zêe van ’t Poldergebied  tusschn de [[Gentele]] en de [[Zydelinge]], nu een dêel van de [[Nieuwe Polder van Blankenberge]]. ’t Lopt centroal deur de [[Uitkerkse Polder]], een nateurreservoat met bezoekerscentrum [[Groenwaecke]]. De ofwoaterienge gebeurt deur ’t getydegeboendn sluzencomplex van [[Blanknberge]].

De oudste verwyzienge is were te viendn in een Charter van 1337 die de bouw van de nieuwe dykn vôrenschryft achter de stormvloed woarby da "[[Scarphout (Blanknberge)|Scarphout]]" by Blanknberge deur de zêe verzwolgn is. ‘t Oudst gekend reglement is de "Keure van de Waetringhe van Blanckenberghe" geacteerd ip 12 juni 1563. 
==Gedicht==
Gedicht over ’t Blanknbergs Varretje van de Blanknbergsche volksdichter en kunstschilder [[Jozef Hoenraet]]:

::'''’t Blankenbergs Varretje'''

::Ze kroenkelt schouwne ’t landschap in en z’endigt an de zeie,
::en lik of dat uus varretj’ is, doa zyn d’r zelfs gin tweie!
::Ze sliengert weg en were, begroeid langs weerzekanten,
::en die goed kykt die ziet het wel, ’t stoa vul mè wilde planten.
::Ze sliengert lienks, ze droait no reks, ze zoekt heur weg no ’t nôorden,
::ze stroalt de groene ruste uut, en ‘k vienden zelfs gin woorden,
::om de stilte te beschryven ip en round da woater.
::’t Is in alle vroegte azo, ’t is ook azo heil loater.

::Tusschen een hoage flutekruud, doa schufelt de korluut,
::en de tiengels stoan te wachten ip dien eine wandeloare,
::die e blommetje wil plukken, mo ton kykt’n vreindig roare:
::’t Zyn pertang de schonste plekken, mo ze kunnen vreindig stekken!

::De visschers zitten an de kant en wachten euren en euren,
::Oender e grouwte parasol mè schetterende kleuren.
::Ik peizen da ze te vele verlangen,
::van ‘k zien zelden e twa vangen!

::Ip e schouwne zomerdag, ton komt er ein roeien,
::en d’ einigste getugen zyn e kudde bonte koeien.
::Hunder koppen droaien mee binst dat ’t bootje passeert,
::en azo et de kudde weer e twa bygeleerd:
::”’t Zyn aleine de menschen die kunnen voaren,
::je zoe wenschen da me gin koeien woaren!”

::En os de stormwiend in ’t zuudwesten zit,
::Ton kabbelt de voart, en zyn de schuumkoptjes wit.
::De wiend bloast geweldig mè rukken en snokken
::En d’ eendjes krupen in ’t rietgras ounder moeders rokken.

::Ost vroeger ’s wienters wienter was,
::Kwamen de schatsen  goed van pas,
::en die gin had da woaren dutsen,
::met hunder van restjes gebreide mutsen.

::En deur al die joargetyden, stroomt uze schouwne voart
::Al hounderde joaren ounvervoard
::Deur uus groene polderland,
::En houdt ze ’t woaterpeil in stand.

::Meschien, vo te sluten nog ein goe road:
::Os je coroage ip e leig pitje stoat,
::Goa no Schaerebrugge en zet j’ an de kant
::En geniet van de stilte in Vloanderland.
::Luustert no ’t ruuschen van uus riet,
::E schounder liedje bestoat er niet.

[[Categorie:Blanknberge]]
[[Categorie:Voart in West-Vloandern]]
