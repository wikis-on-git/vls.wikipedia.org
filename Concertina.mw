De '''concertina''' is e muzikinstrument da stif trekt up ne [[trekzak]]. Juste lik by de [[trekzak]] bestoat e concertina ut twêe kassn die mi makoar verbondn zin via e boge. In de kassn zitn der ploatn mi tongsjes up, en up de kasn stoan der ventieln. Oe je e ventiele induwt, bloas je lucht noar e bepoald tongsche.
 
== Types ==
===De Duutsche concertina===
[[Ofbeeldienge:duutscheconcertina.jpg|thumb|Ne Duutsche concertina]]
De Duutsche concertina et de volgende eigenschappn:
* Wisseltônig. Da wil zeggn da duwn en trekkn e verschillige tône geevn vo dezelste knoop.
* Diatonisch. Da wil zeggn daj nie ol de nootn ku speeln, mor ollêne mo dedie dan in de tôonladder zittn. Dus in ''do grôot'' kuj ollêne mo ''do re mi fa sol la'' en ''si'' speeln, zonder de kruusn.
* De kassn woarn mêestol vierkant.

Bie de Duutsche concertina zyn der ôok dikkersn twêe tongsches vo dezelste note, woadeure da je e vullere klank krigt. Ut de Duutsche concertina is loater de [[bandoneong]] ontstoan.

===De Iengelsche concertina===
[[Ofbeeldienge:Iengelscheconcertina.jpg|thumb|Ne Iengelsche Concertina]]
De Iengelsche concertina et de volgende eigenschappn:
* Unisoon: Trekkn en duwn geevn dezelste tône vo dezelste knoop.
* Volledig chromatisch: je kut ol de nootn speeln.
* De kassn woarn mêestol zesoukig, mor der woarn ôok andere vormn.

===De Iengels-Duutsche concertina===
Da woarn wisseltônige, diatonische concertina's die in Iengeland gebouwd zyn. Z'addn de utterlike kenmerkn van ne Duutsche concertina, mor de inwendige technik van ne Iengelsche concertina. 


[[Categorie:Muziekinstrument]]
