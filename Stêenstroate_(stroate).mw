De '''Stêenstroate''' (''Steenstraat'') is een oede [[stroate]] deur e deel [[West-Vloandern|West-Vlamse]] gemeentn. De stroate ed e geschiedenisse die weregoat toet in de [[Romeinse tyd]].

De stroate is een oede verbiediengsweg ([[diverticulum]]) tusschn [[Kassel]] in [[Département du Nord|Noord-Vrankryk]] en [[Aardenburg]] in wuk dat tegenwoordig [[Zeeuws-Vloandern]] is. Meugelyks bestoend die stroate ol van voorn de Romeinse tyd, en is 't 'n deur under rechte getrokk'n of verhard, of j'is nieuwe ageleid achter de transgressei van de zee. De verharde boane et eeuwnlang bluuvn bestoan.

Hele stikk'n van da rechte tracée bestoan nog oltnd, en in verschillnde gemeent'n et de stroate zelfs nog die stroatnoame. In 't centrum van de provinsje ligt er meer dan 10 km Steenstroate tusschn de [[Rudenberg]] en de [[Blankaart]] in [[Diksmude]]. Vanof de Rudenberg vormt de Steenstroate de grenze tusschn [[Koekelare|Kookloare]] en [[Andzoame]], tonne lopt de stroate deur [[Werken]] langs 't dorpcentrum. De boane stikt doa den [[Andzoamevoart]] over en lopt tonne [[Eesn]] binn. E bitje verder is de stroate de grenze tusschn [[Klerkn]] en [[Eens]] en tonne de grenze tusschn [[Woomn]] en [[Tjoenkesove]]. In Klerken ligt de Steenstroate e poar kilometer in [[kassie]]n, en is 't er sinds [[1992]] e beschermd landschap<ref>[http://paola.erfgoed.net/engine/fiche.php?id=000520&pv=W De Steenstraat] - Onroerend Erfgoed - beschermingsfiche</ref>.

Meer noa 't noordn toe liggn der nog stikk'n stroate in [[Wiendoale]] en [[Erdrieke]] met die noame. In Wiendoale zien der overbluufsels va Romeins erdewerk gevoen. In die streke lag 't er e knooppunt met twi andre Romeinse verbiendiengsweegn, de [[Brugschen Heirweg]] en de [[Zeeweg]].

Toet in de Middeleeuwn was die weg, 'thope met andere oude boann, e belangryken oofdweg. 't Is moar in den [[Oostenriekse tyd]] dat andere boann de rolle overpakte, meerbepoald de boane [[N32 (Belgje)|Brugge-Toeroet-Roeseloare-Meenn]] uut 1754, de boane [[N33 (Belgje)|Toeroet-Wiendoale-Ostende]] uut 1765 en de boane [[N363 (Belgje)|Wiendoale-Diksmude]] uut 1769.

==Referensjes==
<references />
[[category:Stroate in Belgje]]

[[nl:Steenstraat]]
