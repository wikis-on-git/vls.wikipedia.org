De '''Steenstroate''' (''Steenstraat'') is een oede [[stroate]] deur e deel [[West-Vlaondern|West-Vlamse]] gemeentn. De stroate ed e geschiedenisse die weregoat toet in de [[Romeinse tied]].

De stroate is een oede verbiediengsweg ([[diverticulum]]) tusschn [[Kassel]] in Noord-[[Frankriek]] en [[Aardenburg]] in wuk dat tegenwoordig [[Zeeuws-Vloandern]] is. Meugeliks bestoend die stroate ol van voorn de Romeinse tied, en is 't 'n deur under rechte getrokkn of verhard, of j'is nieuwe ageleid achter de transgressei van de zee. De verharde boane et eeuwnlang bluuvn bestoan.

Hele stikkn van da rechte tracée bestoan nog oltnd, en in verschillnde gemeentn et de stroate zelfs nog die stroatnoame. In 't centrum van de provinsje ligt er meer dan 10 km Steenstroate tusschn de [[Rudenberg]] en de [[Blankaart]] in [[Diksmude]]. Vanof de Rudenberg vormt de Steenstroate de grenze tusschn [[Koekelare|Kookloare]] en [[Andzoame]], tonne lopt de stroate deur [[Werken]] langs 't dorpcentrum. De boane stikt doa den [[Andzoamevoart]] over en lopt tonne [[Eesn]] binn. E bitje verder is de stroate de grenze tusschn [[Klerkn]] en [[Eens]] en tonne de grenze tusschn [[Woomn]] en [[Joenkershove]]. In Klerken ligt de Steenstroate e poar kilometer in [[kassie]]n, en is 't er sinds [[1992]] e beschermd landschap<ref>[http://paola.erfgoed.net/engine/fiche.php?id=000520&pv=W De Steenstraat] - Onroerend Erfgoed - beschermingsfiche</ref>.

Meer noa 't noordn toe liggn der nog stikkn stroate in [[Wiendaole]] en [[Ertrieke]] met die noame. In Wiendoale zien der overbluufsels va Romeins erdewerk gevoen. In die streke lag 't er e knooppunt met twi andre Romeinse verbiendiengsweegn, de [[Brugschen Heirweg]] en de [[Zeeweg]].

Toet in de Middeleeuwn was die weg, 'thope met andere oude boann, e belangrieken oofdweg. 't Is moar in den [[Oostenriekse tied]] dat andere boann de rolle overpakte, meerbepoald de boane [[N32 (Belgje)|Bruhhe-Toeroet-Roeseloare-Meenn]] uut 1754, de boane [[N33 (Belgje)|Toeroet-Wiendoale-Ostende]] uut 1765 en de boane [[N363 (Belgje)|Wiendoale-Diksmude]] uut 1769.

==Referensjes==
<references />
[[category:Stroate in Belgjë]]

[[nl:Steenstraat]]
