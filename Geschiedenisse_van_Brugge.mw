[[Ofbeeldienge:Sint-Janskerk Brugge - België (24).jpg|thumb||Koarte van Marcus Gerards (1562)]]
De '''geschiedenisse van Brugge''' wordt mor echt dudelik van de 9e eeuwe. 

Toch zyn d’r archeologische bewyzn gevoundn dat er ol van in ‘t begun van uze tydrekenienge menschn weundn ip ’t groundgebied van de loatere stad. Die spoorn zyn gevoundn by ‘t Fort Lapin, nu e wyk in ’t nôordn van [[Brugge]], en ook in ’t center van de binnstad en an de Lange reie. 

Volgns de Keltische etymologie betêkent 'Dyver' illig woater. Doarom peizn ze dat er ip die plekke ol menschn van in ‘t begun van uze tydrekenienge tegoare kwoamn. ‘t Zoudt e cultusplekke gewist zyn, woa dan z’offers brochtn no d’[[êke]]n, die volgns de Keltn boovneirdse krachtn aan.

Loater in de 12e eeuwe wierd d’[[Eekhoutabdye]] ier gesticht. D’abdye wierd ofgebrookn met de Fransche Revolutie. D’r bestoa nog ‘n ingangspôorte in d’Eekhoutstroate.
[[Ofbeeldienge:Aardenburg - Castellum 1.jpg|thumb|left|Reconstructie van de funderienge van ‘t Romeins castellum in Eirdenburg]]
Restn van 'n bôot bewyzn dat er commerce gedoan wierd deur de Gallo-Romeinse nederzettienge met [[Iengeland]] en de reste van Gallië tout round 270.

In [[Oudenburg]] en in Eirdenburg in [[Zeeuws-Vloandern]] en ze restn van e ''castellum'',  e Romeins fort,  gevounden en in Brugge moet er ook êen gestoan en. Ze peizn da de burcht  van de groavn van Vloandern ip de [[Burg (Brugge)|Burg]] ip zo ‘n oude Romeinse versterkienge moe gebouwd gewist zyn, omdat ’t groundplan rechtoekig is, in plekke van de geweunlikke rounde vorm.

Den êestn Brugschn burcht bestound ol in 851 en was gebouwd ip de plekke woa da de Romeinse weg van Oudenburg nor Eirdenburg de Reie overstak.  
[[Ofbeeldienge:Oude Sint-Walburgakerk.jpg|thumb|D'oude Sint-Walburgakerke (têkenienge van Jan Beerblock)]]
De Burg was mor e stik van e grotter vierkant eiland, gevormd deur de Spegelreie, de Sint-Annareie, de Groene reie en de Kroanreie. Da was één van d’oudste beweunde dêeln van de stad. In ’t middn van ’t eiland stound d’êeste [[Sint-Walburgakerke (Brugge)| Sint-Walburgakerke]], die nu nie mi bestoat. Da was oorsprounkelik d’oudste groafelikke kapelle.

De Burg was in dien tyd groafelik gebied. Ze lietn ook nog ‘t Stêen, de Loove ('t verbluuf van de groaf) en e ghiselhuus bouwn. De brand van d’olletorre in 1280 is d’anleidienge gewist vor in 1376 ‘t stadhuus te bouwn ip de plekke van ‘t ghiselhuus.

D’r was ook nog ’n twidde oude weunkern, an d’Oude Burg, nu achter d’olletorre. Die wyk groeide langs de stêenstroate tout an ‘t Zand. Ier wierd er an binnenlandse commerce gedoan en stoundn de twi oudste parochiekerkn. Ip de plekke van d’ [[Onze-Lieve-Vrouwekerke (Brugge)|Onze-Lieve-Vrouwekerke]] en de [[Sint-Salvatorskathedroale]] bestound er ol e kapelle in de 9e eeuwe, mo doa bluuft er nieks van over. Loater, in de 12e eeuwe,  en z’ip de zelfste plekke de nieuwe kerkn begunn bouwn. 

Volgns ‘n oude [[legende]], de [[legende van den Brugschn beir]], was den êestn beweuner van Brugge e grôotn bruunn beir. Dien êestn beweuner, nu ‘t symbool van Brugge, is te zien ip veel plekkn lik an de [[Poortersloge]] ip de [[Jan Van Eyckplatse]] en je stoat in ’t [[stadswoapn van Brugge]], te zien boovn an de gevel van de Stadsschouwburg en boovn de voordeure van d’oude Civiele Griffie ip de Burg.

==De noame==
De noame Brugge komt nie van de vele bruggn, want e brugge was in d’oorsprounkelikke toale ''brigge''. (vergelyk me ''bridge'' in ’t Iengels, ''brycg'' in ‘t Oudiengels,  ''brigge'' of ''bregge'' in ’t Fries en  ''briva'' in ‘t Gallisch).
De noame zou kommn van ‘t Oudnôors ''bryggja''. De contactn me Scandinavië woarn begost round de 8e eeuwe deur de commerce met die landn en ook deur d’involln van de [[Vikings]].
Oorsprounkelik was de noame van Brugge Rugja, d’êeste noame van de riviere de Reie. De noame Rugja evolueerde ounder invloed van ’t Oudnoors. Under woord ''bryggja'' vo landiengsplatse of anlegkoaie wierd gecontamineerd tout Bruggia.
De noame is te vergelykn me ''Bryggen'',  d’historische oave van Bergen in Noorweegn, die ook lik Brugge e belangryke stad van de [[Hanze]] was.

De noame Bruggia stoat ip muntn uut 864-875. De  noame evolueerde loater van  ''Bruggia'' en ''Brugga'' in de 9e eeuwe no  ''Bruggas'' in de 12e eeuwe,  ''Brucghe'' in de 14e eeuwe,  ''Brugghe'' in de 17e eeuwe tout ''Brugge''.

==De bynoame==
De [[Lyste_van_bynoamn|bynoame van de Bruggeliengn]], ''Brugsche zottn'', komt van de volgnde legende: Achter da [[Maximiliaan I|Maximiliaan van Oostnryk]] in 1488 gevangn gezeetn aad deur de Bruggeliengn in ‘t uus Craenenburg ip de [[Grôte Markt (Brugge)|markt]], mochtn ze van em gin joarmarktn of andere activiteitn mir oudn. 
[[Ofbeeldienge:Zwoantjes.JPG|thumb|left|De Brugsche zwoann]]
Vor em te poaien organiseerde Brugge e grôte feeste vor em en achternoa vroegn ze de toeloatienge vo were e joarmarkt te meugn oudn, belastiengn te meugn inn, en ôok vo ‘t bouwn van e nieuw zotuus. Zyn antwoord was: ''Sluut ol de pôortn van Brugge en j’e gynder direct e zotuus!''

==De Brugsche zwoann==
’n Andere legende over Maximiliaan van Oostnryk zegt dat ’n Brugge tout an ’t ende van eur doagn verplicht et van zwoann t’oudn, omdan ze z’n schout en baljuw Pieter Lanchals, die e zwoane in z'n woapnschild aad,  ountoofd en.

==Vôorgeschiedenisse==
[[Ofbeeldienge:Duinkerketransgressies.jpg|thumb|De Duunkerke transgressies]]
Round 270 begostn de Germoanse invoasies en in 293 mostn de Romeinn ’t kustgebied beveilign teegn Saksische zêerovers en Frankn. De versterkte [[vestiengn]] wierdn Litus Saxonicum genoemd. 

In dien tyd wierd uze kust deur geologische veranderiengn bedreigd. De [[dune|duunn]]   wierdn geregeld overstrôomd en ’t moerassig land (nu ‘t [[polders|poldergebied]]) dat ounder ‘t zêepeil lag wierd overspoeld. Die troage geologische evolutie wordt de [[Duunkerke transgressies|transgressie van Duunkerke]] genoemd.

Tusschn de transgressies kwoamn d’r periodes van regressie. De Romeinse periode lag juste tusschn de twi transgressies [[Duunkerke I]]  en [[Duunkerke II]], en wordt  de Romeinse regressie genoemd. De Romeinn zoun nie ollêne verdreevn gewist zyn deur de Germoann mor ook deur ’t woater.

‘t Gebied buutn d’[[Ezelpôorte]] wierd de Vloamienghoek genoemd. Die noame verwyst no d’ôorsprounkelikke Vloamiengn, de beweuners van ‘t schorregebied an d’overstrôomde kust. Vloaming en Vlams zyn ofgeleid van ''flâm'', ‘n Ingveoonsche vorm van ’t Germoanse ''flauma'' (overstromienge, overstrôomd land, slykkland) en past dus goed by ’t Vlams kustgebied da twi kis per dag overstrôomde deur de Nôordzêe.

In de Romeinschn tyd vormde ‘t oud Vloandern de civitas Menapiorum en ounder de Meroviengers en de Karoliengers wierd 't in pagi of gouwn ingedêeld. In ‘t westn en ‘t nôordn lag de Pagus Isseretius (Yzergouwe), de Pagus Flandrensis (Vloanderngouwe round Brugge), de Pagus Rodanensis (Rodenburg- of Eirdenburggouwe) en de Pagus Wasia (Woasgouwe). In ‘t ôosten lag de Pagus Tornacensis (Doornikgouwe, an de lienkerkant van de Schelde), de Pagus Curtrecinsis (Kortrykgouwe, tusschn Schelde en Leie) en de Pagus Gandensis (Gentgouwe). Tussen ol die gouwn lag de Pagus Mempiscus (Mempiscusgouwe, ten westn van de Leie). 

De Romeinse bezettienge deurde tout in 't joar 406. Ounder de [[Meroviengers|Merovienger]] [[Clovis I]] wierdn verschillige Frankische stammen verênigd en kwoamn de gebiedn die nu Vloandern zyn ounder invloed van 't [[christndom|christelik geloof]].

Round 650 kwoamn d’r Iersche missionoarissn preekn. Sint-Eligius schrêef in z‘n levensbeschryvienge, de Vita sancti Eligii (ca.590-660), over ‘t municipium Flandrense (Brugge).

Van de 7e eeuwe trokt de zêe eur stilletjes an were. De groundn van de polderstreke wierdn were droger en beweunboar. De droge schorregroundn wierdn gebruukt vo schoapn ip te kwêekn. Deur die wulle is de loatere [[loaknindustrie]] in de streke begost.

De kust wierd  deurkruust deur ênigte grôte getye-geuln, w.o. de Zinkval (Sincfala), die e grôot stik van ’t [[Westkapelle (West-Vloandern)|Westkapelle]], [[Knokke]] en [[Heist]] van nu overstrôomde. De riviere de Reie die van Brugge kwam, strôomde langs e getye-geule etwoastn tusschn [[Blankenberghe]] en Zêebrugge in de zêe. 
[[Ofbeeldienge:Moragsoorm.jpg|thumb|left|Vikingbôot]]
De pagus Flandrensis of [[Vloanderngouwe]] wierd besteurd deur ’t [[Frankisch Ryk]]. 

In de 8e eeuwe kwam ’t Ryk ounder e nieuwe dynastie: De [[Karoliengers]]. 

Brugge dêed ton ol commerce me Scandinavië. Ze kostn met under platte bôotn gemakkelik vanuut de Nôordzêe langs  de getye-geule en de riviere de Reie tout in Brugge kommn. Spytig genoeg blêef ’t nie ollêne by commerce doen. Round 800 krêegn uze streekn mêer en mêer last van de [[Vikings]]. Ze kwoamn langs de riviern ’t binnland in en plunderdn olles wa dan ze teegn kwoamn. [[Karel den Grôotn]] liet ol verdedigingswerkn bouwn an de kust.

==9e eeuwe==
[[843]] was e belangryk joar vor Europa. Deur ‘t [[Verdrag van Verdun]] wierd ’t Ryk van Karel den Grôotn verdêeld ounder z’n drie klêenkienders. [[Karel den Kletsn]] krêeg [[West-Francië]] (Frankryk en de Vloanderngouwe).
Je zound [[Boudewyn met den Yzern Oarm]] no de Vloanderngouwe vo de Vikings teegn t’oudn. Uut de Vloanderngouwe groeide ‘t [[Groafschap Vloandern]] en Boudewyn I was den eestn [[groaf van Vloandern]].

De noame Bruggia stoat ip Karolingische muntn van 864-875, die binst de regerienge van Karel den Kletsn gesleegn zyn in ’t platselik muntatelier in Brugge. Ênigte bewoarde exemploarn zyn te zien in ‘t [[Gruuthusemuseum]]. 

Van in 883 wast er vele contact tussch Iengeland en Vloandern. In 884 trouwde groaf Boudewyn II met Elftrudis (Aelfthryth), de dochter van Alfred den Grootn, de keunink van Wessex.

==10e eeuwe==
[[Ofbeeldienge:Burg in Brugge - België.jpg|thumb|De Burg in 1672 deur Jan Baptist van Meunincxhove. Lienks stoat de [[Sint-Donaaskathedroale]] nog en in ’t middn ’t Landuus van 't [[Brugse Vrye]]. In 1722 kwam 't Oud Gerechtsof in de plekke]]

Van 900 bloeide de commerce me Scandinavië en Iengeland, oundanks ’t feit da Brugge ollene mo bereikboar was met oog woater langs ’t schorregebied. De Brugsche markt trokt ton ol vele volk.

Round 944 liet groaf Arnulf I de [[Sint-Donaaskathedroale|Sint-Donaaskerke]] bouwn no ’t model van de Paltskapelle van Karel den Grôotn in Aakn. De kerke et e belangryke rolle gespeeld in Brugge, mor is in 1800 ofgebrookn deur de Fransche en nie mir erbouwd.

Round 960 was ’t gebied ten nôordn van Brugge toamelik droge. Vanuut Brugge wierd de Blankenbergschn Dyk of [[Genteledyk|Gentele]] rechte no de zêe gebouwd, van de Vloamingdam, over Sint-Pieters-ip-den-Dyk, Sint-Jan-ip-den-Dyk, Zuunkerke no Blankenberghe. Vanuut Oudenburg vertrokt er e twiddn dyk, de [[Zydelinge]], tout by Den Hoane. Doa wierdn ze verboundn me den Evendyk. Azo wierd er ’n êeste grôot stik schorre in ’t nôordn ingepolderd. Loater kwoamn d’r nog nieuwe dykn by. 

==11e eeuwe==
Ounder groaf [[Boudewyn IV van Vloandern|Boudewyn IV]] wierd ’t groafschap verdêeld in drie [[kasselry]]en of burggroafschappn. De pagus Rodanensis, pagus Flandrensis en ‘n dêel van de pagus Mempiscus vormdn tegoare de Brugsche kasselrye, die de grotstn van ’t groafschap Vloandern was (ca. 1000).

In de 11e eeuwe was Brugge uutgegroeid tout e commercieel center van Europees niveau.
Keuniginne Emma, de dochter van Richard I van Normandië, kwam in dien tyd no Brugge an ’t of van groaf [[Boudewyn V van Vloandern|Boudewyn V]]. Doar is ’t loflied, ''Encomium Emmae'' geschreevn (1040-1042).
In ’t loflied is ter sproake van de Brugsche commercantn, de kostboare productn, en ôok dan d’Iengelsche scheepn tout in Brugge kwoamn.
De dochter van Boudewyn V, Mathilde,  trouwde me [[Willem de Veroveroare]], ertog van Normandië, die in 1066, by de Slag van Hastings, Iengeland veroverde en keunink van Iengeland wierd.

In de twiddn elft van de 11e eeuwe verzandde de nateurlikke verbiendienge me de zêe deur de inpolderiengswerkn ten nôordn van Brugge. Doadeure woarn ze verplicht van mêer commerce over land te doen.

O de kust definitief ingepolderd was en  ze 't Reiewoater ofgeleid langs e kanoal no 't mêer ôostelik geleegn Sincfal, 't loatere [[Zwin]].

==12e eeuwe==
D’oudste vestn van Brugge, of d’êeste stadsomwallienge, zyn d’r gekommn achter de môord ip [[Karel den Goein]] deur de [[Erembalds]] in de Sint-Donaaskerke. 

Me weetn vele over die periode omda Galbert van Brugge ’n dagboek angeleid et over d’anleidienge en de gevolgn van de môord (1127-1128). Galbert van Brugge was groafelik secretoaris an ’t hof van Karel den Goein. Je weunde ip de Burg en j’et die platse beschreevn. 

In de 12e eeuwe is ter doa vele veranderd. 't Stêen stound an de westkant van de Burg en was êest 't verbluuf van de groaf. Da verbluuf verplatste nu no de Loove an den ôostkant. Ip de plekke van de Loove kwam loater ‘t Landuus van ‘t Brugse Vrye, woavan da de Gotischn achtergevel langs de reie bewoard gebleevn is. In 1722 kwam ‘t Oud Gerechtsof ip die plekke.

Achter de môord gerakte Brugge in e serieuze crisis, woavan dat de keunink van Frankryk profiteerde deur de Normandiër Willem Clito, ‘n achterklêenzeune van Boudewyn V, te kiezn ols ipvolger.  Mo de Bruggeliengn verzettegn under teegn em. Ze krêegn in die periode ênigte belangryke voorrechtn, keurn genoemd.

Ze versterktn under stad me grachtn en poalwerk. Ze maktn gebruuk van de bestoande [[Brugsche reien|woaterloopn]] vo vele groafwerk te bespoarn. 

Die êeste stadsomwallienge viel tegoare me de rienk van de binnreien, die nog ossan bestoat: in ‘t nôordn d’Augustynnreie en de Gouden Handreie, van ’t ôostn no ’t zuudn de Sint-Annareie, de Groene reie en den Dyver, in ’t westn de Kapucynnreie, de nu overwelfde Smeednreie (ounder ’t Zand) en de Speelmansreie.

Deur d’omwallienge wierd de stad vo zo’n 200 joar ofgegrensd. ’t Was ’n ei-vormig gebied me poalwerk, outn verdedigiengstorrn en zes stadspôortn. In ’t center van de stad lag de markt met in ’t middn de [[Sint-Christoffelkerke (Brugge)| Sint-Christoffelkerke]], die ofgebrookn is in 1786.
In de volgnde joarn is d’omwallienge vôort uutgebouwd en verstevigd en ’t out wierd vervangn deur stêenbouw.  

De pôortstroatn vormdn belangryke in- en uutvalsweegn. De Vloamingpôorte stound in verbiendienge me de Kust en de Polderstreke, d’oude Meulenpôorte me de weg noar Eirdenburg en [[Antwerpn]], de Nôordzand- en de Zuudzandpôorte me de weg no [[Gistel]], Oudenburg, [[Yper]] en [[Rysel]] en an de Mariapôorte begostn de weegn no [[Gent]] en [[Kortryk]]. 

Over de reien wierdn d’r outen bruggn gebouwd die loater vervangn zyn deur constructies van stêen. 

In ‘n ofmeur van ‘t uus in de [[Pieter Pourbus]]stroate nr. 3 stoat er nog e restant, ’n olfrounde versterkiengstorre die dudelik zichtboar is vanuut de Pottenmakersstroate. D’r zoun ook nog meurrestn an de Moerstroate en de Meulenbrugge zyn, en in ’t Blind-Ezelstratje an de Burg angt er ’n ipschrift me ''Hier was ’t de Zuydpoort''. 

Vo de reste getuugn ollêne nog mo de binnreien van ’t bestoan d’r van. De reedn dat er zo winnig van overbluuft is omdat in de volgnde joarn de bevolkienge enorm angegroeid is. D’r kwoamn veel nieuwe wykn buutn d’omwallienge, woadeure dat de functie verloorn gienk.
[[Ofbeeldienge:Eekhoutabdij - Brugge - Belgium.jpg|thumb|D’Eekhoutabdye]]
Van 1127 kwam de stad Brugge apart te stoan met ’n eign besteur. De reste van
d’oorsprounkelikke kasselrye, ’t landelik geleegn gebied, vormde van ton de kasselrye van ’t Brugse Vrye.

In 1134 veranderde de Vlamsche kustvlakte deur e [[Duunkerke III#Stormvloed van 1134|stormvloed]]. D’r was e diepe zêegeule, ’t Zwin, ountstoan. In plekke van de vroegere getye-voart kostn d’r nu grôte zêescheepn voarn tout in [[Damme]].
Brugge blêef doadeure tout an de 15ste eeuwe verboundn met de zêe, met de vôoroaves Damme en Sluus. 

Diederik van den Elzas reisde vier kis no ’t illig land. Je zou, volgns ’t volksgeloof, in 1150 de relikwie van ’t [[Illig Bloed]] meegebrocht en uut Palestina. Je liet de Sint-Basiliuskerke bouwn ip de Burg, woa da nu d'[[Illig-Bloedkapelle]] is. 

Round  dien tyd wierd ’t [[Oud Sint-Jan|gastuus]] en d’Eekhoutabdye gesticht en ze begostn ôok me den bouw van de kerke en de torre van de Sint-Salvatorskerke. 

==13e eeuwe==
[[Ofbeeldienge:Biskajerplein - Brugge - België.jpg|thumb|left|De Spegelreie en de Kroanreie me reks de stadskroane, d'r ounder d’oude Beursplatse me de Florentynsche loge (me de vier torretjes) en de Genuese loge, ’t huus ter Beurze en de Venetioansche loge reks]]
Achter de vormienge van ‘t Zwin was Brugge uutgegroeid tout e belangryk West-Europees commercecenter.

De bôotn kwoamn van Damme langs de Lange reie, de Spegelreie en de Kroanreie tout an de [[Grôte Markt (Brugge)|markt]]. Doa wierd er gelost en geloadn. De vis wierd doa verkocht.

In 1200 stichtte groaf Boudewyn IX d’êeste internationale joarmarkt in Brugge. 

Deur de groeiende economische macht woarn veel buutnlandse commercantn under ier kommn vestign.
Tusschn de 13e en de 16e eeuwe weundn d’r menschn van de Baltische stoatn, Duutsland, Scandinavië, Iengeland, Schotland, Portugal, Spanje en Italië en ze blêevn vo korte of langere periodes. Zynder bepoaldn mee oe da Brugge d’r nu uutziet.

Vo dan de vrimde commercantn g’organiseerd woarn, verblêevn ze in de platselikke herbergn en d’herbergiers of hosteliers woarn olgauwe veel mêer of vereurders van koamers. Ze speeldn vo tolk en ielpn under gastn ip olle gebied. 

Olgauwe telde Brugge tusschn de 40.000 en de 45.000 inweuners, dubbel zovele of nu in d’historische binnstad. 

Brugge wierd economisch en politiek ossan mo machtiger. Vor under macht te toogn begostn ze vele te bouwn. 
D’olletorre en d’Onze-Lieve-Vrouwekerke zyn van dien tyd. Ze bouwdn ook vôort an de  St.-Salvatorskerke en ’t  St.-Janshospitoal, woa dan d’ r  ziekenzoalen bykwoamn. 

’t Belfort en d’olln woarn ’t symbool van vryeid, rykdom en stedelikke macht. D’êeste olle ountstound round 1220 ols verkoopplatse van de marchandise van de commercantn. ‘t Woarn klêne gebouwn in out en round 1240 kwam ter ‘n uutgebreider gebouw met ‘n outn torre. 
In de 13e eeuwe wierd ‘t êeste verdiep, tout an de platte oektorretjes gebouwd. D’olln aan ’n administratieve en commerciële functie. De stadsmagistroat zetelde doa en de stedelikke administroatie, de stadskasse en ’t archief met de privileges wierdn doa bewoard.

In 1245 stichtte  gravinne Margaretha van Constantinopel ’t [[begynof]].

Achter de brand van ’t êeste ollegebouw in 1280 giengn d’r veel documentn verloorn en mostn de schepens e nieuwe plekke zoekn. Ze krêegn ‘t ghiselhuus van de groaf, ton [[Gewyde van Dampierre]]. Azo veruusde ‘t stadsbesteur van de markt no de Burg, da van e groafelik nor e stedelik center evolueerde.
Van ’t ende van de 13e eeuwe an de groavn van Vloandern e residentie in ‘t [[Prinsenhof (Brugge)|Prinsenhof]].

Round 1285 wierd d’r beslist van dichte by 't ollegebouw 'n overdekte [[Woaterolle]] over de reie te bouwn, woa dan de bôotn kostn binn voarn. Azo kostn ze loadn en lossn in ’t droge en boovn kost de marchandise gestockeerd wordn.
[[Ofbeeldienge:Simon Bening - Oktober.jpg|thumb|De kroane van Brugge deur Simon Bening]]
In 1288 liet de stad Brugge ip de markt 'n houtn kroane moakn vo zwoare lastn uut de scheepn t’oaln. Die kroane wierd angedreevn deur kroanjounges, die in ‘t rad mostn loopn. 

In 1290 veruusdn ze de kroane no de koaie van de kroanreie, nu de kroanplatse. Met de kroane wierd doar olles gelost wa dat in voatn vervoerd wierd, lik wyn en olie. D'r zyn nu nog ossan veel oude wynkelders round die platse.

In dien tyd woarn d’r politieke spanniengn tusschn Iengeland en Frankryk. De keuninklikke conflicten woarn slicht vo de commerce, want de groaf van Vloandern was lêenman van de Fransche keunink [[Filips den Schoonn]], mo de steedn woarn ofhankelik van d’Iengelsche wulle. Oorloogn kostn de commerce helegans stille leggn. Groaf Gwyde van Dampierre zocht ol ’n ende toenoaderienge me keunink Edward I van Iengeland en j'erkende de keunink van Frankryk nie mer ols suzerein. D’r ountstoundn twi partyen:
*De ''Klauwaerts'', genoemd no de klauwn van de Leeuw Van Vloandern, stoundn achter de groaf Van Vloandern.
*De ''Leliaerts'', genoemd achter de lelie in ’t Frans keuninklik woapn, woarn surtout Patriciërs en stoundn achter de Fransche keunink.
In 1297 annexeerde de Fransche keunienk ‘t Groafschap Vloandern en je gaf bevel vo nieuwe stadswalln an te leggn round Brugge. De werkn deurdn tout 1300. Die twidde omwallienge zyn de Vestn van nu. D’r zyn nog vier stadspôortn bewoard: De [[Smeepôorte]], d'[[Ezelpôorte]], de [[Gentpôorte]] en de [[Kruuspôorte]].
In 1299 droeg Gwyde van Dampierre de macht over ip z’n zeune Robrecht van Bethune.

==14e eeuwe==
[[Ofbeeldienge:Bruges main square.jpg|thumb|left|Jan Breydel en Pieter de Coninck]]
In 1301 liet Filips den Schoonn em keuninklik ountvangn in Brugge. De Brugsche vrouwn woarn zo ryke geklid, da z’n vrouwe Johanna Van Navarra zei: "Ik peisde da ‘k hier d’ênigste keuniginne woarn, mo ‘k zien d’r hier hounderdn".

By de volksipstand de [[Brugse Mettn]] van 18 meie 1302, stound ’t volk massoal an de de kant van de groaf van Vloandern, teegn de keunink van Frankryk.
Ip de markt stoat ’t standbeeld van [[Jan Breydel]] en [[Pieter de Coninck]], de twi lokoale volksheldn die e grôte rolle speeldn in ’t Vlams verzet teegn de Fransche keunink, me de [[Guldnspoornslag]] van 11 juli 1302, ip de Groeninghekouter by Kortryk, tout gevolg.

Binst de 14e eeuwe wierd ‘t twidde verdiep van d’olletorre gebouwd, tout an de spitse
hoektorretjes.
[[Ofbeeldienge:Belfortbrugge.jpg|thumb|D’olletorre van Brugge]]
In 1376 legde groaf [[Lodewyk van Male]] den êestn stêen van ‘t [[Gotiek|Gotisch]] stadhuus ip de Burg. ’t Kwam ip de plekke van ‘t ghiselhuus.

In 1379 begostn de Gentse ipstandn ounder leidienge van Filips van Artevelde. Gent rebelleerde teegn groaf  Lodewyk van Male omdat de machtige gildn mêer privileges wildn en minder bemoeiiengn. Brugge stound wel an de kant van de groaf en azo begost de rivaliteit tusschn de twi steedn.

Binst de de Slag ip ‘t Beverhoutsveld (3 mei [[1382]]), ip de grenze van Beirnem, [[Oostkamp]] en [[Assebroeke]], zyn Lodewyks Brugsche anhangers versleegn deur ’t leger van Filips van Artevelde. 

De Slag zoudt den dag achter d'[[Illig-Bloedprocessie]] begost zyn en de Bruggeliengen zoun onnozel zat gewist zyn. Ze kwoamn rechte van d’herbergn round de ''Meersn'' en z’aan ounder de boane vôort gedrounkn vo couroage ip te doen. Achter e kort gevecht kost Artevelde ’t Brugs leger, da nie in stoat was vor under serieus te verweirn, versloan en Filips bezette Brugge dien dag zounder moeite. Lodewyk kost vluchtn no [[Rysel]].

Binst die Gentse revolte aan de Genueezn Brugge verloatn, mor in juli 1398 kwoamn ze were.

An de periode van crisissn, ipstandn, epidemien, politieke ounrust en oorloogn kwam ter ’n ende deur de dynastieke versmeltienge van Vloandern me Bourgondië, achter den dôod van groaf Lodewyk van Male in 1384. 

Zyn dochter en erfgenoame [[Margaretha van Male]] was getrouwd me [[Filips den Stoutn]] en brocht ‘t groafschap Vloandern ounder de feitelikke macht van de [[Bourgondische ertoogn]].
Van 1384 begost de Bourgondischn tyd en Brugge blêef nog ‘n eeuwe lank ‘t belangrykste internationaal commercecenter ten nôordn van d’Alpn. 
De loaknproductie wierd gedêeltelik vervangn deur luxemarchandise, ‘t bankweezn en kunstambachtn. 
[[Ofbeeldienge: 1641Beursplein Brugge Sanderus.jpg|thumb|left|D’oude Beursplatse]]
Ol van round 1260 ad de familie Van der Buerse ’n herberge in de Vloamingstroate, ip de plekke die loater d’oude Beursplatse genoemd wierd. Ip die plekke groeide d'r e commerce in wisselbrievn en weirdepapiern, die olgauwe de noame van de familie krêeg. 

Loater in de 16e eeuwe verspreidde ’t begrip ‘Beurze’ em via Antwerpn, Amsterdam en Londn over de weireld en de term wierd overgepakt in veel toaln lik ‘Bourse’ in ’t Frans, ‘Börse’ in ’t Duuts, ‘Borsa’ in ’t Italioans en ’t Spoans, ‘Börs’ in ’t Zweeds, ‘Birsja’ in ‘t Russisch..., wa dat e goe voorbeeld is van ’t internationaal belang van de Brugsche commercieeln bloei in dien tyd.
[[Ofbeeldienge:DomusOsterlingorum.jpg|thumb|200px|'t Oosterlingnhuus]]
D’Italioann (Genueezn, Florentynn, Venetioann, Milaneezn, Luceezn) en d'andere landn organizeerdn under  per noatie of commercantngroep en stoundn ounder ’t gezag van under consul. Z’an under eign reglementn en privileges.
Loater bouwde iedere noatie eur noatiehuus of consuloat, ook loge (van ‘t woord loidge) genoemd. Ze zeteldn doa en ze kostn d’r ook under marchandise stockeern. De [[Genuese Loge]] wierd in 1399 gebouwd ip d’oude Beursplatse. Loater kwoamn doar ook nog de Venetioanse- en de Florentynse loge.

De Nôord-Duutsers verênigdn under ols Duutsche Hanze. Ze wierdn ier Ôosterliengn genoemd. 
Ip ‘t hoogtepunt van de Hanze dêen d’r 200 steedn an mee, woarounder 70 hoofdsteedn. D’r woarn vier officiële commercebureau’s, kontors genoemd, met ‘n hoofdzetel: Novgorod in Rusland, Bergen (Bryggen) in Noorwegen, Londn in Iengeland en Brugge in Vloandern. Brugge wierd gebruukt ols droaischyve tusschn Ôost, West, Nôord en Zuud Europa. 

==15e eeuwe==
[[Ofbeeldienge:Philip the good.jpg|thumb|left|200px|Filips den Goein met de keetn van de deur em gestichte Ridderorde, deur [[Rogier van der Weyden]]]]
Ounder de Bourgondiërs stêegt de welvoart enorm. Kunstenoars wierdn angetrokkn en d’r wierd vele an cultuur gedoan. ’t Was den tyd van de [[Vlamsche Primitievn]]. [[Jan van Eyck]],  [[Petrus Christus]],  [[Hans Memling]] en [[Gerard David]]  werktn en weundn in Brugge.

In de 15e eeuwe was ’t Prinsenhof één van de verbluufplatsen van de Bourgondische hertoogn. Filips den Goein en z’n klêendochter [[Maria van Bourgondië]] verblêevn ’t liefst in ’t Prinsenhof van Brugge en ze zyn d’r ook gestorvn. Den trouw van [[Filips den Goein]] met [[Isabella van Portugal (1397-1471)|Isabella van Portugal]] is ter gevierd, d’[[orde van et Gulden Vlies]] is ter gesticht in 1430 en [[Filips I van Kastilië|Filips den Schoonn]] is ter geboorn.

[[Lodewyk van Gruuthuse]] was e belangryke figeure in Brugge binst de 15e eeuwe. Je begost e carrière an ’t hof van de Bourgondische ertoogn, was ridder van ’t Gulden Vlies en je dêe mee an de beroemdste steekspeeln van z’n tyd. 

't Genôotschap van de Wittn Beir organiseerde steekspeeln in de Poortersloge. 
‘t Grotste tornooi was da van de ''Goudn Boom''  van 3 tout 11 juli 1468, vo den trouw van [[Karel den Stoutn]] en [[Margaretha van York]]. 
 
[[Cosimo de' Medici den Oudn|Cosimo de’ Medici]], e bankier uut Firenze, opende e filioal in Brugge. 
De filioalhouders van de Medici-bank woarn Angelo di Jacopo Tani (1450-1465) en [[Tommaso Portinari]] (1465-1478).

[[Categorie: Brugge]]

[[nl:Geschiedenis van Brugge]]
