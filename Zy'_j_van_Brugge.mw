'''Zie je van Brugge''' is e vrêe gekend liedje over [[Brugge]] en de Bruggeliengn, da geschreven is deur [[Willy Lustenhouwer]]. Da liedje is gebasêerd ip de geschiedenisse van 't Oed-Sint-Jansospitoal in Brugge. Doa kwamen de zieken overtyd van overast voer under te loatn soigneren. Moa 'snavens mostn ol de poortn van de stad geslôotn wordn en ton riepn ze tegen de die da nog an 't wachten woarn dan de die dan van Brugge zelve woaren moesten vanachtern in de reke goan stoan. Vandoage kent ver iedere Bruggeling noh mijenstens 't refring.

== De tekste ==

<p>Zy'j van Brugge, zet je vanachter,<br>
Je moe' van vôren in de reke nie' gon stoan.<br>
Zy'j van Brugge, zet je vanachter,<br>
Mé zowwe zot van vôren zoud da' toch nie' goan?<br>
Want ze zeggen damme zot zyn,<br>
mo dat is dwoaze proat,<br>
Me zyn verdroaid zo zot nie' ofdat onze mutse stoat<br>
Mo zy'j van Brugge zet je vanachter,<br>
Je moe' van vôren in de reke nie' gon stoan.<br>
Zy'j van Brugge, zet je vanachter,<br>
Of hèl d'n boel zou kennen no de knoppn goan.<br>
<br>
Ze zeggen toartebakkers, tegen de [[Menen|Meenenoars]],<br>
Ze zeggen sulferdoppers, zyn [[Roeseloare|Roeselaorenoars]],<br>
En schone vassche ploaten, da zyn [[Ostende (stad)|Oostendenoars]],<br>
De [[Blanknberge|Blankenbergenoars]] zyn viswuven en geirenoars.<br>
In [[Kuurne]] zitten d'ezels, wien aatter da' gepeisd,<br>
Ze zeggen keunejoengen, tegen de die van [[Heist]],<br>
In [[Tielt]] zyn 't zunnekloppers, en 'k weten nie' oj 't wit,<br>
Da 't gunter in [[Diksmude|Dieksmuudde]] vul mé beuterboern zit.<br>
<br>
Mo zy'j van Brugge, zet je vanachter,<br>
Je moe' van vôren in de reke nie' gon stoan.<br>
Mo zy'j van Brugge, zet je vanachter,<br>
Mé zowwe zot van vôren zoud da' toch nie' goan?<br>
Want ze zeggen damme zot zyn,<br>
mo dat is dwoaze proat,<br>
Me zyn verdroaid zo zot nie' ofdat onze mutse stoat<br>
Mo zy'j van Brugge zet je vanachter,<br>
Of hèl d'n boel zou kennen no d'n duvel goan.<br>
<br>
In [[Izegem]] zyn 't bustels, in [[Nieuwpoort]] kabbeljows,<br>
In [[Harelbeke]] drounkoars, in [[Heule]] koude klows.<br>
In [[Torhout]] do zyn 't slapers, de die zyn nooit nie' rap.<br>
In [[Dentergem]] do vullen z'under buuk me kerrepap.<br>
In [[Knokke]], do zyn 't wulloks, [[Ieper]] is 't kiendernest,<br>
In [[Kortryk|Kortriek]] holve franstjes, ze weten 't oltyd best.<br>
In [[Geluwe]] zyn 't gapers, de grotste da'j kan vindn<br>
En vo de babbeluuttelekkers moe'j in [[Veurne]] zyn.<br>
<br>
Mo zy'j van Brugge, zet je vanachter,<br>
Je moe' van vôren in de reke nie' gon stoan.<br>
Mo zy'j van Brugge, zet je vanachter,<br>
Mé zowwe zot van vôren zoud da' toch nie' goan?<br>
Want ze zeggen damme zot zyn,<br>
mo dat is dwoaze proat,<br>
Me zyn verdroaid zo zot nie' ofdat onze mutse stoat<br>
Mo zy'j van Brugge zet je vanachter,<br>
Of hèl d'n boel zou kennen no d'n duvel goan.<br>

[[Categorie: West-Vlamsch lied]]
[[Categorie: Lied van Willy Lustenhouwer]]
[[Categorie: Brugge]]
