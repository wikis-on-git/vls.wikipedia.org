[[Ofbeeldienge:Brugge - Waterhalle schilderij 17de eeuw.jpg|thumb|De Woaterolle. Detail uut 't schilderye ''De zeven wonderen van Brugge'' ([[Bagynof (Brugge)|Bagynof]])]] 
[[Ofbeeldienge:Brugge - Waterhalle 1294 - 1787.jpg|thumb|Ounder: De Woaterolle in 1562]]
'''De Woaterolle''' (AN: Waterhalle) (1285-1787) was e middeleeuws gebouw in [[Brugge]], die boovn de riviere ''de Reie'' gebouwd was ip de [[Grôte Markt (Brugge)|Markt]], tusschn de Philipstockstroate en de Breidelstroate.

In de [[Gotiek|Gotische]] overdekte Woaterolle, die uniek was in de [[Nederlandn]], kostn klêne scheepn die van Damme kwoamn under marchandise loadn en lossn. 

In 1787 wierd ‘t gebouw ofgebrookn. D’r zyn nog twi piloarn van te zien in den Arentshof, den hof tusschn ‘t [[Groeningemuseum]] en ‘t [[Gruuthusemuseum]].

Nu wordt den ôostkant van de markt gedomineerd deur ‘t neo-gotisch Provinciaal Hof.

==Geschiedenisse==
In de twiddn elft van de 12e eeuwe wierd Brugge deur e kanoal verboundn met ‘t [[Zwin]], woa dat er e bevoarboare zêegeule ountstoan was achter de [[Duunkerke III#Stormvloed van 1134|stormvloed van 1134]]. 
Damme aad in 1180 stadsrechtn gekreegn van [[Groaf van Vloandern|groaf]] Filips van den Elzas en doa wierd de marchandise van de zêescheepn overgeloadn in klêne bôotn, die in ‘t center van Brugge kostn geroakn langs de Lange reie, de Spegelreie en de Kroanreie. Da was ton e stik van de riviere de Reie.

De loaknindustrie was de belangrykste inkomste. Z’aan d’invoer van Iengelsche wulle nodig vor under Vlams loakn te moakn, e stoffe van oogstoande kwaliteit, die vanuut Brugge over hêel Europa uutgevoerd wierd.  

Bôotn met Iengelsche wulle, Spoans fruut, wyn uut de streke van Bordeaux en Ôosterse kruudn voern Brugge binn en vertrokkn were me luxueuze Vlamsche loakns. Z’aan ‘t ollêenrecht ip de commerce me Scandinavië en Rusland en ip de markt wierd er o.a. vis en hout uut Scandinavië en amberstêen en fourreure uut Rusland verkocht. 
D’Ôosterse productn kwoamn binn langs Genua en Venetië. 

Deur die commerce van over zêe langs ‘t Zwin, kende Brugge tusschn de 12e en 15e eeuwe e grôotn economischn bloei en ze groeidn uut tout êen van de belangrykste steedn van Europa.

[[Ofbeeldienge:Simon Bening - Oktober.jpg|thumb|250px|Miniateure geschilderd ip perkament deur Simon Bening (ca.1520) in e gebeednboek me Vlamsche kalender]]
Tout an den bouw van de Woaterolle in 1284, wierd er an de reiekade ip de markt in oopn lucht gelost en geloadn. De vis wierd doa verkocht en ‘t ambachtshuus van de visverkopers stound an de nôordkant van ‘t pling, dichte by de [[Sint-Christoffelkerke (Brugge)|Sint-Christoffelkerke]], die nu nie mi bestoat.

In 1288 liet de stad Brugge ip de markt e stadkroane moakn, vo zwoare lastn uut de scheepn t’oaln. Die kroane wierd angedreevn deur kroanjounges, die in ‘t rad mostn loopn. De stadskroane stoat ip verschillige schilderyen, w.o. van [[Pieter Pourbus]], [[Hans Memling]] en Simon Bening.

In 1290 wierd de kroane verplatst no de kade an ‘t Sint-Janspling (nu de Jan Van Eyckplatse), vo platse te moakn vo de bouw van de Woaterolle. ‘t Tolhuus stound doar ook en d’r round kwoamn veel buutnlandsche commercantn van de Hanze, Duutsers die Ôosterliengn genoemd wierdn en Spanjoardn en Italioann under vestign.

In 1745 veruusde de vismarkt no den Broamberg en kwamt de ''Koornmarkt'' no de markt.

Omda de Woaterolle eur oorsprounkelikke functie verloorn aad en in slichte stoat was besliste de centroale overeid in 1787 vo ‘t gebouw of te breekn.

==Achter 1787==
De kroanreie wierd overwelfd en d’r kwam e blok loatclassicistische huuzn in de plekke, woavan da d’r ’n dêel ols Provincioal Hof gebruukt wierd. In 1878 wierd ‘t middngedêelte vernield deur e brand.  Met de nieuwn bouw van ‘t Provinciaal Hof en d’r neffest de Post in neogotische styl wierd begost in 1887.

[[Categorie:Brugge]]
[[Categorie:Gebouw in West-Vloandern]]

[[nl:Waterhalle]]
