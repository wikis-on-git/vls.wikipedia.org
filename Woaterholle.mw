[[Ofbeeldienge:Brugge - Waterhalle schilderij 17de eeuw.jpg|thumb|De Woaterolle. Detail uut 't schilderye ''De zeven wonderen van Brugge'' ([[Bagynof (Brugge)|Bagynof]])]] 
[[Ofbeeldienge:Brugge - Waterhalle 1294 - 1787.jpg|thumb|Ounder: De Woaterolle in 1562]]
'''De Woaterolle''' (AN: Waterhalle) (1285-1787) was e middeleeuws gebouw in [[Brugge]], die boovn de riviere ''de Reie'' gebouwd was ip de [[Grôte Markt (Brugge)|Markt]], tusschn de Philipstockstroate en de Breidelstroate.

In de [[Gotiek|Gotische]] overdekte Woaterolle, die uniek was in de [[Nederlandn]], kostn klêne scheepn die van Damme kwoamn under marchandise loadn en lossn. 

In 1787 wierd ‘t gebouw ofgebrookn. D’r zyn nog twi piloarn van te zien in den Arentshof, den hof tusschn ‘t [[Groeningemuseum]] en ‘t [[Gruuthusemuseum]].

Nu wordt den ôostkant van de markt gedomineerd deur ‘t neo-gotisch Provinciaal Hof.

==Geschiedenisse==
In d'elfste eeuwe was Brugge uutgegroeid tout e commercieel center van Europees niveau.  In die periode was de nateurlikke verbindienge van Brugge me de zêe begunn te verzandn. Mor in 1134 veranderde de Vlamsche kustvlakte deur e [[Duunkerke III#Stormvloed van 1134|stormvloed]]. D’r was e diepe bevoarboare zêegeule ountstoan, ’t [[Zwin]], die liep tout in [[Damme]].

In de twiddn elft van de 12e eeuwe wierd Brugge deur e kanoal verboundn met ‘t Zwin.
Damme aad in 1180 stadsrechtn gekreegn van [[Groaf van Vloandern|groaf]] Filips van den Elzas en doa wierd de marchandise van de grôte zêescheepn overgeloadn in klêne bôotn, die in ‘t center van Brugge kostn geroakn langs de Langereie, de Spegelreie en de Kroanreie. Da was ton e stik van de riviere de Reie.

In de 15e eeuwe kostn de grôte scheepn mo tout Sluus mi voarn deur de verzandienge van ‘t Zwin en wierd Sluus de vôorhoave van Brugge.

De loaknindustrie was de belangrykste inkomste. Z’aan d’invoer van Iengelsche wulle nodig vor under Vlams loakn te moakn, e stoffe van oogstoande kwaliteit, die vanuut Brugge over hêel Europa uutgevoerd wierd.  

Bôotn met Iengelsche wulle, Spoans fruut, Baltisch groan, bier uut Hamburg en Bremen, wyn uut de streke van Bordeaux, brokoat uut Venetië, Ôosterse zyde en kruudn lik peper, kanêel en gember, voern Brugge binn en vertrokkn were me luxueus Vlams loakn en andere productn lik Brugsche kousn, e sôorte van wulln collants.

Z’aan ‘t ollêenrecht ip de commerce me Scandinavië en Rusland en ip de markt wierd er o.a. vis en hout uut Scandinavië en amberstêen en fourreure uut Rusland verkocht. 
D’Ôosterse productn kwoamn binn langs Genua en Venetië. 

Deur die commerce van over zêe langs ‘t Zwin, kende Brugge tusschn de 12e en 15e eeuwe e grôotn economischn bloei en ze groeidn uut tout êen van de belangrykste steedn van Europa.

Tout an den bouw van de Woaterolle in 1284, wierd er an de reiekoaie ip de markt in oopn lucht gelost en geloadn. De vis wierd doa verkocht en ‘t ambachtshuus van de visverkopers stound an de nôordkant van ‘t pling, dichte by de [[Sint-Christoffelkerke (Brugge)|Sint-Christoffelkerke]], die nu nie mi bestoat.

[[Ofbeeldienge:Simon Bening - Oktober.jpg|thumb|De kroane van Brugge deur Simon Bening]]

In 1288 liet de stad Brugge ip de markt 'n houtn kroane moakn vo zwoare lastn uut de scheepn t’oaln. Die kroane wierd angedreevn deur kroanjounges, die in ‘t rad mostn loopn. De kroane van Brugge stoat ip verschillige schilderyen:
*[[Hans Memling]] (1479), ols detail van de Mystieke trouw van d'Illige Catharina (Brugge, [[Oud Sint-Jan]]) 
*Jan Provoost (begun 16e eeuwe), ols detail van de Schienker me den Illign Nicolaas (Brugge, Groeningemuseum) 
*Simon Bening (ca.1520) Miniateure geschilderd ip perkament in e gebeedn- en getyenboek me Vlamsche kalender (München, Bayerische Staatsbibliothek) 
*[[Pieter Pourbus]] 1551 ols detail van 't portret van Jan Eyewerve (Brugge, Groeningemuseum) 

In 1290 wierd de kroane verplatst no de koaie an de Sint-Jansbrugge (nu de [[Jan van Eyck]]  platse), vo platse te moakn vo de bouw van de Woaterolle. ‘t Tolhuus stound doar ook en d’r round kwoamn veel buutnlandsche commercantn van de Hanze, Duutsers die Ôosterliengn genoemd wierdn en Spanjoardn en Italioann under vestign.

In 1745 veruusde de vismarkt van de markt no de Broamberg en kwamt de Koornmarkt no de markt.

Omda de Woaterolle eur oorsprounkelikke functie verloorn aad en in slichte stoat was, besliste de centroale overeid van Brussel in 1787 vo ‘t gebouw of te breekn.

==Achter 1787==
De kroanreie wierd overwelfd en d’r kwam e blok loatclassicistische huuzn in de plekke, woavan da d’r ’n dêel ols Provincioal Hof gebruukt wierd. In 1878 wierd ‘t middngedêelte vernield deur e brand.  Met de nieuwn bouw van ‘t Provinciaal Hof en d’r neffest de Post in neogotische styl wierd begost in 1887.

{|style="float:left"
|[[Ofbeeldienge:PanoBrug - IMG 6015 - IMG 6019 - 7525x1974 - CLIN 1.jpg|thumb|left|800px|De Markt me reks ’t Provinciaal Hof, woa da vo 1787 de Woaterolle stound]]
|}

[[Categorie:Brugge]]
[[Categorie:Gebouw in West-Vloandern]]

[[nl:Waterhalle]]
