Die noame zeg mie wel vele, 'k é oalsan heweet'n dat' ne Veurnoare was (inweuner van Veurne, dus), die de sluzen van den Izer in Nieuwpoort opengezet è in de moand oktober van 't joar vièrtiene. J'è ta gedoan ip bevel van 't Belgisch Leger verzekers. Ezwo èn de g'allieerde den Duts keun' stop'n en begoste de fameuzen oorlooge in de tranchées (of moe'k zegg'n lwopgroaven?)

'k Wete spiteg genoeg nie wannièr da Koarel heboor'n en hestorv'n es. Wel errinner ik mie dat tie lange ip de briefkes van 500 of 1000 freng hestoan è van in de joaren viftig toet in de joaren tsjestig.

't E dus wok nie roar dan ze achter den oorlooge van vièrtiene - in de joaren 30 - an de sluzen van Nieuwpoort e monumen gezet èn voe Keunink Albert den ièsten (bihenoamd: de Keunink-Riddre, allez de Roi-Chevalier, want 't wa nog in' tidde van "Pour les Flamands, la même chose"!

Oem te besluut'n: 't ès e stik istoorie woa damme als West-Floaming stief preus meug'n ip zin! W'èn 't Foaderland toch ne groot'n dienst bewezen en Koarel Cogge zal wel nooit hepeisd'èn dattie nog ne kiè ip bankbriefkes ging stoan, want 't wa moa nen iènvoedige mens, nen boerezeune verzekers en dus: Koarel, we keun'n u nie tankboar henoeg zin!
