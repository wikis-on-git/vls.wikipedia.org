De '''Germoansche mythologie''' is de verzoamelinge van de veroaln dan de Germoann gebruuktn ols verkloaringe vor 't oenstoan van de wêereld (in under geval eigentlik 'wêerelden', wan zaan der 9), et leven en ol de fenomeenn die under leevn bepaaldn.  

De Germoansche mythologie is een styf ryke en complexe mythologie.  Der wordt dikkels een verschil gemakt tussn de Noordse en de Germoanse mythologie, mo ze gelykn styf veel ip mekoar, 't is vorol in de benoamingn dan ze soms verschiln.   

==Bronn==
Vele der van is verloorn gegoan me d'ipkomste van et [[Christendom]].  Wa da me wel weetn komt uut een beperkt antal bronn: 
* De ''Proza [[Edda]]'', geschreevn deur Snorri Sturluson in de 13sten êeuwe in [[Ysland]] kort achter de [[kerstenienge]] van Ysland.  Et boek was bedoeld ols een andboek vo dichters en beschryft de lotgevolln van de Noorse goodn.
* De ''Poëtische Edda'', ook in de 13sten êeuwe geschreevn in Ysland.  Ze bestoat uut 29 gedichtn over de Germoanse goodn en elden.  Der zyn 4 versies bewoard gebleevn, die nie oltyd 100% 't zelfde zyn en ook nie ollemolle helegans intact bewoard zyn.
* De ''Gesta Danorum'', geschreevn deur den [[Denemarkn|Deen]] Saxo Grammaticus.  Der is wel een verschil tussn de veroaln van Saxo en de dee uut de Edda's, en Saxo wordt nie oltyd ols 100% juste beschouwd.

==Et Germoanse 'Multi-versum'==
Et universum van de Germoan is soms een multiversum genoemd omda 't bestoat uut neegn wêereldn.  Die wêrelden zyn verboendn me mekoar deur den wêerldboom Yggdrasil.  De neegn wêereldn zyn verdêeld over drie niveaus: 
* Ip 't ipperste niveau e je:
::::*''Asgard'', de wêerld van de Æsir, de goodn die afstamn van [[Odin]].  In die wêerld is ook 't Walhalla wo dan de dee die ip 't slagveld gesneuvld zyn, de Einherjar, no toe gebrocht zyn deur de [[Walkuren]], de boodschapsters van Odin in under blinkende wapenuutrustinge ip under gevleugelde pêerden. 
::::*''Vanaheim'', de wêerld van de Vanir, goodn die afstamn van de broers van Odin. 
::::*''Alfheim'', de wêerld van de licht Elfen
* Ip 't middelste niveau e je: 
::::*''Midgard'', de wêerld van de sterflikke menschen
::::*''Jotunheim'', de wêerld van de reuzn, de Jotun
::::*''Muspellheim'', de wêerld van 't vier wo da den reus Sutr weunt, die z'n vel van lava is en z'n oar van vier
* Ip 't oenderste niveau e je:
::::*''Svartalfheim'', de wêerld van de doenkere Elfen, de Svartálfar
::::*''Nidavellir'', de wêereld van de dwergn  
::::*''Niflhel'', de yzige wêerld wo dan de ysreuzn weunn.

Asgard en Midgard zyn me mekoar verboendn deur Bifrost, de reegnboge die ols [[Brugge|brugge]] dient en bewakt wordt deur [[Heimdall]], den bewaakr van de goodn die wel 1000 mijl verre kut oorn en zien.

==De vornamste Germoanse goodn==
*[[Odin]] of Wodan, den ippergod
*[[Thor]] of Donar
*[[Frigg]], de vrouwe van Odin
*[[Freya]], godinne van de vruchtboareid en een Vanir
*[[Freyr]], ook een van de Vanir
*[[Njord]], god van de zêe en ook een Vanir
*[[Tyr]], god van orloge en recht
*[[Loki]], de god van de twist
*[[Baldr]], de god van de rechtvêerdigheid

[[Categorie:Germoansche mythologie]]
