In [[Belgje]] weirdt et Federoal parlement om de 4 joar verkoozn. Ip [[10 juni]] [[2007]] moetn olle Belgn were goan stemmn. 't Zyn de belangrykste verkiezingn van et land. Wie de mêerdereid oalt, mag de federoale regerienge vormn voo de volgende vier joar. Mêestal komt er een coaliesje an de macht, mè dikwyls vier partieën (2 an Vlamsche kant, 2 an [[Wallonië|Woalsche]] kant). Tripartites (me 6 partieën) bleekn in't verleedn nie te succesvol. Te soamn met de [[federoale koamer]] weirdt ôok de [[senoat]] verkoozn. Er moet volgens kieskring gekoozn weirdn, wa da voo de koamer in [[West-Vloandern]] overêenkomt mè de provinciegrenzn. De kieskring voo de senoat koomt overêen mè hêel et gewest [[Vloandern]].

==Vôorgeschiedenisse==
Het grôte speelpunt in de verkiezingn wos: goat de paarse mêerdereid ([[Open VLD]] en [[SP.a]]/[[Spirit]]) vervangn weirdn deur een nieuwe coaliesje, of goat er een tripartite koomn om de volgens olle Vlamsche partieëen nôodzoakelyke nieuwe [[stoatservormienge]]  meuglik te moakn. Achter 2 regeriengsperioodn van paars (êest mè groen derbie, loater allêene mè VLD en SP.a/Spirit) lykt er een zekere metoalmoeheid ipgetreedn te zyn, wa da natuurlyk uutgespeeld weird deur de [[CD&V]]/[[N-VA]]. Ondertussn eit de VLD zyne noame veranderd noa open-VLD, moar da blykt nie vele te elpn. In de opiniepeiliengn verliezn de regerende partiën zwoar (SP.a/Spirit -3.6% in de peilienge van [[De Standaard]] en de [[VRT]]) tot stif zwoar (open-VLD, -8.6%), en stoat de CD&V/N-VA ip een peil dat ze lange nie mêer gehoald ein (29.9%). Het er dus noar uut da de CD&V/N-VA an zet goa zyn, en zyne geliefkoosdn partner goat meugn kiezn. Wie de debattn volgt, kan tussn de regels leezn da SP.a doarvôorn mêest in anmerkienge komt.

De verkiezingn stoan ôok voor het êest in het têekn van het premierschap. 't Es de êeste kêe dat de (Vlamsche) polletiekers mè drieën duudelyk gemakt ein da ze premier wildn koomn: [[Yves Leterme]], [[Guy Verhofstadt]] en [[Johan Vande Lanotte]] ein zô iets loatn verstoan. Johan Vande Lanotte liet doarbie wel verstoan da zyn polletieke familie (woarmee dat ie de Woalsche [[PS]] en de Vlamsche SP.a/Spirit bedoelt) de grôotste van et land moe zyn.

Doarnoast zyn der nog een aantal kleindere vroagn die beantwoordt moetn weirdn:
*Komt de bevestigienge van de stagnoatie van het [[Vlaams Belang]]?
*Kan [[Groen!]], na het desastreuze resultoat van 4 joar geleedn, weer in het parlement koomn?
*Gerakt de [[Lijst Dedecker]] over de verkieziengsdrempel of niet?

==West-Vloandern==
West-Vloandern speelt een belangryke rolle in de verkieziengn: mè twêe protagonistn (Yves Leterme en Johan Vande Lanotte) en de iprichter van een nieuwe, sproakmoaknde partie ([[Jean-Marie Dedecker]]). Vôors lôopn [[Vincent Van Quickenborne]] (redelyk goed rapport in de vôrige regerienge), [[Renaat Landuyt]], en [[Hendrik Bogaert]] en [[Geert Lambert]] in de kyker, terwyl da [[Stefaan De Clerck]] een nieuwe pogienge noar het nationale niveau onderneemt.

===Koamer===
De lysttrekkers van de polletieke partieën voo West-Vloandern zyn:

*CD&V/N-VA: Hendrik Bogaert (Els De Rammelaere stoat als êeste N-VA'er ip de vuufde plekke)
*Vlaams Belang: Koen Bultinck
*SP.a/Spirit: Renaat Landuyt (Divina Mariano stoat als êeste van Spirit ip de derde plekke)
*open-VLD: Vincent Van Quickenborne
*Groen!: Wouter De Vriendt
*Lijst Dedecker: Jean-Marie Dedecker
*PVDA+: Jef Bossuyt
*CAP: Vantyghem Valeer
*BUB: Ruben Cottenjé
*Vital: Vital Haghebaert

===Senoat===
*CD&V/N-VA: Yves Leterme (Louis Ide stoat als êeste N-VA'er ip de vierde plekke)
*Vlaams Belang: Frank Vanhecke
*SP.a/Spirit: Johan Vande Lanotte (Geert Lambert stoat als êeste van Spirit ip de derde plekke)
*open-VLD: Guy Verhofstadt
*Groen!: Vera Dua
*Lijst Dedecker: Lieve Van Ermen
*PVDA+: Peter Mertens
*CAP: Raf Verbeke
*NEE: Tania Derveaux
*Stijn: Stijn Tormans

==Uutslag==
(volgt ip 10 juni)

==Externe koppelienge==
*[http://www.belgium.be/eportal/application?languageParameter=nl&pageid=contentPage&docId=6947 Officieeln site van de overeid]

[[Categorie: Polletiek]]
