'''Senteboafs''' of '''Sint-Baafs-Vijve''' ligt an d'[[Leie]] en an de Mandle (Mandel) en et een schôon Romaans kerkske. Sedert 1976 est t'ôpe me [[Wielsbeke]].

In den draai up de Ryksweg staat 't stanbeeld van Jules. Eigentlik was da nen onbekende soldaat uut 'n eestn oorloge, maar sedert dat Jules Vandenbossche ne kee zyn bulte up zyne rugge een bitje bygewerkt et, noemn z'em nu Jules.

Olle jare den twède zundag van Oktobre est er daar ondezwemminge. D'ondjes voarn ze me 'n bôotje over de Leie en ze moetn ton zo rap of da ze keunn were keren noar uldre boaske. De rapstn es vaneigens gewonn.

Den bekendsten Senteboafsnoare es André Demets. In zin junge joaren et ie boekn gescheevn voa de junge gastn. Loatre wasnt den boas van radio Kortryk (VRT 2 W-Vl). Doude pastrie nevest de kerke es nu parochjaal centre en en ze naar hem genoemd.

Vroegre wos Senteboafs surtou un prochje van boern en vlasboazn. De Leie noemdn ze ton nog The Golden River. Ondertussn bluft er van t vlas ni vele mer ovre. De welvoart es daarachtre gekoomn van ploatekoatn (leem- en outspoanderploaten) en tapitweevrien (Balta in Senteboafs en Beaulieu in Wielsbeke).

Die groate fabriekn en meddertid woak tefrente butenlanders angetrokkn, die nu in groate aantaln in Senteboafs, Wielsbeke en Wakkn weunn. De meste kommn ut Turkye, Marokko of Tuneesje. 'T zittn nateurlyk woak Algerjèns tussn, moa van utzicht glykkn zoallemoalle up malkanders. 

De Leie es in de joarn 70 rechte getrokkn en verbrid voa groddere scheepn toe te loatn. Up t scheen tussn Senteboafs en Zulte (Oost-Vloandern) stoat ern niewe sluze, woa da ze wok t woaterpeil mee regeln voa de Leie tussn Senteboafs en Meende/Wervyk.

Senteboafs es in de joarn 50 nog int niews gewist omda ze peisden da trun spook rondvloag. Surtou de kantn van de Loavre-oek (Loverhoek - Loverstraat). Nun slimme professre van Gent et ton ontdekt dat nun veugle wos die zo zere koste vliegn en zukn roar leven makte.
Begun de joarn 80 es ter ton nog ne kee un slukstokerietje in de lucht gevloogn. 'T woaren un poar dò en enigte zwoar gekwetste. Zen dat vaneigens woak in de radjo en den televisje gezeid en getoachd.

[[Categorie: Wielsbeke]]
[[Categorie: Plekke in West-Vloandern]]

[[nl:Sint-Baafs-Vijve]]
