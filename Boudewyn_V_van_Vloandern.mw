'''Boudewyn V van Rysel''', byenoamd '''Boudewijn de Grote''' (°1013 - ? [[Rysel]], [[1 september]] [[1067]]) wos e [[groaf van Vloandern]].

E wos de zeune van Boudewyn IV en Ogiva van Luxemburg. E volgde zyn voader op ton datn dien dôod wos. In 1028 trouwde Boudewyn V mi Adela van Vrankryk ([[Adela van Mêesn]]).

== Opportunistisch ==
Boudewyn V droaide me de wiend: 'n êne ki kwaamn in opstand teegn de Duutschn keizer, ton were wostn zyn bestn moat. Zyn ênigste bedoelieng wos om land by te krygn, en dat lukte redelik goed. Oender zyn bewind - en dankzy e geforceernde trouw van zyn zeune Boudewyn VI - kwaam Enegouwn by Vloandern. 

Zyn andern zeune, Robrecht de Fries, trouwde me Geertrui, weeuwe van de groaf van Olland. Azo kost Vloandern  oek e stiksje meiklappn voor e grôot dêel van de Nederlann.

== Slimme ervormiengn ==
Op binnlands vlak et Boudewyn 't gezag van de groaf nog versterkt deur 't bestuur te reorganiseern (kasselryen in de plekke van gouwn) en te zorgn da de kerke minder te piepn adde. 
E liet e heêle reke nieuwe steedn bouwn om de dinne bevolkte gebiedn beter te verbiengn mi de ryke steedn die an vôornoamlik an de [[kust]] en an de [[Schelde]] lein.
Azo onstoen [[Toeroet]], [[Yper]], [[Mêesn]], [[Rysel]], en [[Kassel]]. Deze nieuwe steedn woarn d'oofdplekke van e kasselrye, en ze krêegn e joarmart om de marchangs an te trekkn.
