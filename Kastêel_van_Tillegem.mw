{{Plat|Brugs}}

[[Ofbeeldienge:Kasteel_Tillegem_A.jpg|thumb|<center>Kastêel van Tillegem]]
[[Ofbeeldienge:Kasteel_Tillegem_B.jpg|thumb|<center>Kastêel van Tillegem]]
[[Ofbeeldienge:Kasteel_Tillegem_E.jpg|thumb|<center>Kastêel van Tillegem]]
't '''Kastêel van Tillegem''' ligt in de gemêente [[Sinte-Machiels]] ([[Brugge]]). 't Omliggend bus is 'n provinsjaal domming.

't Kastêel eit 'n lange historie. Tillegem zoudt aanvanklik dêel uutgemakt ein van de fiscus [[Snellegem]]. Davan zoudt in de tiendn êeuwe de fiscus Wynebrugge, 't loatere Sinte-Machiels, em afgesplitst eine. Andere bronnn zeggn dat 't al in de 9e êeuwe, oender [[Boudewijn I]] "met de Ijzeren Arm" afgeschêen was.

't Is al gekend da Tillegem by 't begun van de dertiendn êeuwe dêel uutmakte van de bezittiengn van 't uus van [[Vormezêle|Voormezele]]. D'oedstn gekendn êre van Tillegem was Doanevest, 'n telg uut 't oadelik uus van Voormezele.
Den êre van Tillegem ad de rechterlikke, administratieve en fiskoale macht over zyn gebied.

In [[1285]] verkocht [[Jan van Tillegem]] d'êerlijkheid an [[Jan Hubrecht]], één van de mêest welgestelde [[poorter]]s  en burgemêester van Brugge. Y was 'n anhanger van de Franse keunink. De Franse nederloage by de [[Guldnspoornslag]] van [[1302]] zorgde vo 't beslag up al 't bezit van de Lelioars. Up die maniere kwam Tillegem in 't bezit van de Brugse burgemêester Gillis van [[Erdryke|Aartrijke]]. 

Daarachter is 't kastêel deur erfenisse en verkoop vele van eigenoare veranderd. 'n Andern êre van Tillegem, [[Joseph Adrien le Bailly]] was van 1730 toet 1754 burgemeester van 't [[Brugse Vrye]]. Zoender al te veel miserie deurstond de familie 't Franse bewind. Ze verloorn wel under heerlike rechtn moa bleevn toch eigenoare.

Deur den trouw van Marie-Thérèse le Bailly ging 't over noa de familie Koenig.
 
Deur 'n verkavelinge kwam 't kastêel in 1879 in 't bezit van Eugène de Pênaranda de Franchimont die trouwde met Clothilde de Laage de Bellefay. Omda ze gêen kinders addn, lietn ze alles an Guy en Marie-Henriette de Briey. Zy trouwde in 1916 met baron Georges Verhaegen. Under zeune, baron René Verhaegen, verkocht 't kastêel in [[1980]] an 't provinciebesteur van [[West-Vloandern]].


De name Tillegem zoe kommn van " 't heem by de tille" (tille wil zeggen brugge). Tillegem is dus de versterkte platse by de brugge over de beke (de Kerkebeke).

D'êeste versterkte plekke wos nie up dezelfde plekke van 't kastêel nu. Oengeveer 200 meters in 't zuudoostn van 't kastêel is 't er e mote, 'n upg'oogde plekke me 2 cirkelvormige grachten roend, vele dichter by de Kerkebeke. Ier stoend verzekers d'outn omwallinge die de brugge bewakte. Moa vo den anleg van den [[A17]] ([[E403]]) is 'n dêel van de mote ofgegraavn. Up 'n têekninge uut [[1573]] is ze duudlik zichtboar. Die ôorspronkelikke burcht zoudt 'n kapelle g'had èn die rond [[1160]] ingewyd wos deur [[Thomas Beckett]]. 

D'er is nie geweetn wannêer dat er 'n woaterburcht in stêen gekommn is. D'oedste ofbeeldinge is gevoendn up e miniateure uut 'n 16e êeuws getydenboek. Je ziet doarup e vieroekig gebouw met oektorrn en e zwoare torre by de toegangspôorte. 't Wierd gebouwd in Dôornikse en Brabantse nateurstêen, toamelik ongeweune vo de streke. 

Sedert 1980 is de provinsje dus eigenoare van 't kastêel. Nu doet et dienst vo ''Streekhuis'' van de provinsje. Oender andre 't ''[[Regionaal Landschap]] Houtland'', de ''Welzijnsraad regio Brugge'' en de ''Bosgroep Houtland'' zyn d' er gevestigd. 

==Externe koppelinge==
[http://www.west-vlaanderen.be/upload/brugseommeland/index.html Website van 't streekuus Kastêel Tillegem]
{{Commonscat|Tillegem Castle|Kastêel van Tillegem}}
 
[[Categorie: Middelêeuwen]]
[[Categorie: Brugge]]
[[Categorie:Kastêel in West-Vloandern|Tillegem]]

[[nl:Kasteel van Tillegem]]
