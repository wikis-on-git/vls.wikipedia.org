'''Bikschôte''' es e landelyke dêelgemêente van [[Langemark-Poelkapelle]] en grenst an [[Nôordschote]], [[Merkem]], [[Langemark]] en [[Zuudschôte-Boezinge]].
Der es e gemêentelijke kleuter- en basisschoole en verschillige verênigingen. Tot 1970 wos et gemêente ip zin eign.

==Etymologie==

't Woapenschild van Bikschôte (of ''Bixschoote'' gelyk dat et vroeger werd geschreevn) tôogt een omheinige of een beschuttinge (vroeger: ''scho(o)te'') nevenst e beke (''bik'').
't Suffix ''-scho(o)te'' vinden we were in [[Zuudschôote]], [[Nôordschôote]] en [[Oendschôote]] en es e verwiezinge noar d' houtne beschuttingn da je tussen de verschillige landeryn kost werevindn.

==Beist den Êeste Weireldoorloge==

Bikschôte wos êen van de mêest bevochtn dorpsjes beist den [[êestn slag vo Yper]] ([[Êeste Weireldoorloge]]).
De grotstn slag was ip [[21 oktober]] [[1914]] toen dat de Duutsche ('t 26ste en 27ste Duutsche Reservekorps) te zessen 's nuchtens in 't oor noa Langemark trokk'n vo were e stik van 't Ieperleekanoal te bezettn.  Zudder bestond'n voornamelyk uut ongetrainde studentn en ander jonge gasten en zin en masse afgeslacht gewist deur de Brittn.  Ip 't Duutsche militair kerkhof in [[Langemark]] liggen der 3000 Duutsche slachtoffers.

Ip de grenze bie [[Zuudschôte]] ligt 't gehucht [[Stêenstroate (gehucht)|Stêenstroate]] woadat de Duutsche ip [[22 april]] [[1915]] vo den êeste ki [[Yperiet|gifgas]] ein gebezigd.

==Bezienswoardigheed'n==

In Bikschôte es 't er e wandelroute ''Het Vredespad'' (6 of 10,5 km) die in 't têek'n van den Êeste Weireldoorloge stoat<ref>[http://www.langemark-poelkapelle.be/toerisme/pad_vrede.html Plan van de wandelroude ''Vredespad'']</ref>.

===Sent-Andreaskerke===
Beist de Êeste Weireldoorloge es d'ôorsproenkelyke kerke hêel vermassakreerd gewist.
In de joaren achter den oorloge ein ze z' herbouwd: de Sent-Andreaskerke es gebouwd in de joarn 1922-1924 naar een ontwerp van den architect [[Marcel Hocepied]].  In 't brandglasroam oe de rechterkant kun je 't woapenschild van Bikschôte werevindn. 
De neogotische kerke es e driebeukige hallenkerke en is gebouwd in gelige bakstêenn.
Rond de kerk ligt een typisch landelijk kerkhof met de Kapel Onze Lieve Vrouw van Rust en Vrede.

===Beeuwsaertmeulne===
De Beeuwsaertmeulne es ne houtne windmeulne in de Zuidschôtestroate.
De meulne es gebombardeerd in den [[Êeste Weireldoorloge]] en es sedert ton nie mi gebruukt. 
Nu zin z' hem an 't restaureern: achter d' ontmantelinge goan z' hem hêel herbouwn.

==Europees Kampioenschap Pompoenslingern==

Sinds 2004 organiseert de [[Landelijke Gilde]] van Bikschôte alle joare in september 't Europees Kampioenschap Pompoenslingern.  Bie diene sport (populair in 't zuuden van [[Amerika|VS]], woadat ze 't ''pumpkin chunkin'' noemn) es 't de bedoelinge van ne [[pompoen]] zo verre meuglyk weg te smittn me ne katapult of ne trebuchet.  De ervoaringe lêert dat diepgevroren pompoenn 't verst weg te slingern zin omda ze nie direk hêel in frut volln.

===Winnoars===
*[[2006]]: De KLJ-Langemark met under ne katapult ''KaLutJe'' met 277,10 meter.
*[[2005]]: 't Team Ypes uut [[Yper]] met under ne katapult ''Excalibur'' met 302,23 meter (Europees record). 
*[[2004]]: 't Team Bisschop uut Bikschôte zelve met under ne katapult ''F16''.

==Referenties==
<references />

[[Categorie:Langemark-Poelkapelle]]

[[nl:Bikschote]]
